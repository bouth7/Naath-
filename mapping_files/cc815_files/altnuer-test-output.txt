 

Ruaacni ti Ŋi̱eckɛ Dho̱li Ba̱ni

Nuer Alphabet Story Book
A reader for teachers and advanced pupils







Institute of Regional Languages




Second Edition - 1994
Reprinted  1995

 



This story book in the Nuer language has been written by Simon Kun Puɔc and Paul Gak Dɛɛŋ. 

Technical advice was provided by staff of the Summer Institute of Linguistics.

Illustrations were drawn by artists of the Institute of Regional Languages, Maridi.










First Edition		1983
Second Edition		1994
	Reprinted		1995
 
A



Luak

Gua̱n Bol tëë kɛ luak.  Ruɔ̱n kɛl ci Gua̱n Bol luaakdɛ tɛɛth.  Cuɛ wi̱cdɛ yi̱c ɛlɔŋ kɛ mi bɛ la̱t.  Guicɛ jɛ, luak go̱o̱rɛ kɔy, päny mi gɔa, thieer, dut kɛ rɔk.
Cu Gua̱n Bol ciekdɛ jiök, “Kɔn banɛ luak la̱t.”
Cu ciekdɛ jɛ thiec, “Mi bi kɔn luak la̱t, ci ji̱n thieer kɛ jek?”
Cu Gua̱n Bol ciekdɛ jiök, “Ɣän bä wä jɔp kɛ thieer, päny, kɛ kɔy, kä ji̱n bi dut ŋɛr kä bi ji̱n rɔk tak.”
Bakädɛ, cu Gua̱n Bol tɛth piny, wëë jɔp kä Pibo̱r.  Cuɛ wä kɛ rieydɛ kɛnɛ mi̱thkɛ diaal.  Mëë cɛ cop kä Kuotkɛɛ, cuɛ rieydɛ yiath piny thok waath kä cuɛ wä raar. Cuɛ naath thiec kɛ ɣöö dee ɛ jɔp kɛ luak kä Kuotkɛɛ, kä cua jiök i “Thilɛ rup mi di̱i̱t wanɛmɛ.”
Cuɛ niɛn.  Bakädɛ, cuɛ rieydɛ kɔt kä cuɛ wä kä Pibo̱r.  Cuɛ rieydɛ yiath piny thok waath.  Cuɛ wä raar kä cuɛ naath thiec.  Cua jɛ jiök ɛn ɣöö te rup thi̱n mi tee jiɛn ti ŋuan.
Cu Gua̱n Bol kuakkɛ diaal thuɔ̱l raar rɛy ria̱a̱y.  Cuɛ lukɛthiaydɛ yiath piny kä cuɛ niɛn.  Kɛ runwaŋ, cuɛ wä jɔp kɛ jiɛn luaakdɛ.  Cuɛ te kɛ pay kɛl jɔpɛ luak.
Mëë cɛ thuɔ̱k, cuɛ jiɛnkɛ dëth thok waath kɛn diaal.  Kä cuɛ thiɛkdɛ la̱t.  Cuɛ jiɛnkɛ dëth kä thiɛk, kä cuɛ jɛ ɣɔak yieer.  Mëë ci thiɛkdɛ wä yieer, cuɛ niɛn thok waath kɛ rieydɛ.  Kɛ bakdɛ, cuɛ wä kɔɔr thiɛkädɛ.
Ɛn gua̱th ɛmɔ, Man Bol cɛ dut ŋɛr kä cɛ rɔk mi di̱i̱t tak.  Cuɛ wi̱cdɛ yi̱c ɛlɔ̱ŋ kɛ ɣöö ci Gua̱n Bol jääny jɔ̱ɔ̱r.
Kɛ kɔr ɛ, cu ram kɛl be̱n kä Pibo̱o̱r.  Cu Man Bol jɛ thiec kä cuɛ Man Bol jiök i, “Gua̱n Bol cɛ luaakdɛ jɔp a cɛ jiɛnkɛ lät kä thiɛk.  Kä cɛ jɛ ɣɔak yieer.  Duŋdɛ ɣöö caa thiɛkdɛ be̱n mac däär ɔ a mäni kuakkɛ.  Cä jɛ ba̱ny kä Kuotkɛɛ pan kɛ rieydɛ.”
Cu Man Bol lɔcdɛ baath ɛlɔ̱ŋ kä cuɛ wut ɛmɔ thiec ɛlɔ̱ŋ.  Cu wut ɛmɔ jɛ jiök, “Gua̱n Bol tëkɛ a ni kuic thiɛkädɛ min caa mac.”
Cu Man Bol wä kä däman Gua̱n Bol kɛ ɣöö bɛ jɛ wä la̱r ruac ɛmɔ.  Mëë cɛ cop, cuɛ jɛ la̱t däman Gua̱n Bol.  Kä cu däman Gua̱n Bol däman wä gui̱l.
Cukɛ röm kä Jiŋmiir kɛnɛ däman.  Cukɛ loc wi̱c kɛɛl, kä cu Gua̱n Bol däman la̱t min ci tuɔk dup kä jɛ.  Mëë cikɛ cop wi̱c, cu Man Bol lɔcdɛ tɛɛth ɛlɔ̱ŋ kɛ ɣöö ci Gua̱n Bol cop kɛ mal.
Ɛn guäth ɛmɔ, cu Gua̱n Bol luaakdɛ pa̱k kɛ la̱t.  Cuɛ ɣɔ̱ɔ̱kɛ piɛk gua̱a̱th dɔ̱diɛn.  A mäni mëë ci ɣɔw baak kɛ jiɔm.

1.  Ɛ ŋu ci tuɔkɔ kä luak Gua̱n Bol?
2.  Cu Gua̱n Bol ciekdɛ jiök idi?
3.  Gua̱n Bol cuɛ wä kɛ ŋuni?
4.  Mëë cɛ cop  kä Kuotkɛɛ, cuɛ ŋu lɛl?
5.  Cuɛ jɛ loc idi?
6.  Cuɛ wä jɔp ni?
7.  Cuɛ luaakdɛ jɔp kɛ pek mi ni̱n di?
8.  Cuɛ ŋu lɛ̈l kɛ ɣöö bɛ jiɛnkɛ nööŋ?
9.  Ɛ ŋu ci be̱n tuɔɔk däär ɔ kä thiɛkdɛ?

 
B



Bɛl

Ɛ ŋu mi la guurikun a piith rɛy ka̱a̱knikiɛn?  Ɛ ŋu mi la muɔrikun a thaal ɛ la kuän?  Kɛ bɛl.  Beel ɛ mi̱e̱th mi gɔa ɛlɔ̱ŋ mi ci Kuoth ɛ ka̱m kɔn.
Kä dee kɔn yi̱k lät ɛlɔ̱ŋ kɛ kuicdɛ bä. /Cikɛ nɛy tin di̱t ti dee kɛ pith kɛn kä rɔ̱, kiɛ män tin la kɛ a thätikä kä rɔ. A  mäni yɛn gaat bä.  Bi yɛn a lät bä kɛ ɣöö bi bɛlkɔn ciɛk a gɔaa. Mi ŋot  kuay /ke̱nkɛ ni päl, la ka̱a̱k a gaŋɛ kɛ diit.  Mi cikɛ päl a mäth, bi yɛn kɛ a gaŋ kɛ guɔŋ kɛnɛ guɔ̱kni.
Cäŋ kɛl kɛ pay bärɔw, Man Dɛɛŋ cɛ Dɛŋ kɛnɛ Jɔk ker ni̱n. Cuɛ kɛ jiök i “Gaatkä, ci Gua̱n Dɛɛŋ ɛ lar i ci goŋ ti ŋuan be̱n raar ruup.  Kä rup thia̱kɛ kɛ kakdan in ci bɛl ciɛk thi̱n a gɔaa.  Ŋɔalɛ wä thi̱n.  Bä yɛ be̱n nöŋ mi̱th iyɔɔ.”
Cu gaat kɛtnikiɛn kɛnɛ riepni ka̱n, kä cu kɛn ɛ ŋɔac kakädiɛn mi te gekä ruɔ̱ɔ̱p.  Ɛ jɛn kak mi ci bɛl ti ŋuan päl thi̱n a ci lɔcdiɛn tɛɛth ɛlɔ̱ŋ kɛ jɛ.
Ci Jɔk wee, “Mi /ci kɔn bi wä dueelgɔ̱rkä walɛ, bi kuäär gaak ɛlɔ̱ŋ.”
Cu Dɛŋ ɛ loc, “Ɣɔ̱ɔ̱n, kä bi gua̱ndan ruac kɛ jɛ.  /Ka̱nɛ kɔn pa̱k ɛlɔ̱ŋ, kä goŋ   tɔ̱tɔ̱ bikɛ bɛlkɔn thuk.  Dɔ̱ŋ mi bi kɔn tha̱a̱ŋkiɛn näk, bi duɔthkiɛn dual kɛ be̱n.”
Mëë cikɛ cop rɛy kakä, cikɛ goŋ da̱ŋ diɔ̱k jek kä rɔ̱ kakädiɛn, kä te jiɛn rɛw rɛy kakä gua̱nlendiɛn a cikɛ kuic kɛl cam ɛlɔ̱ŋ.  Cikɛ kɛ joc kɛ juc mi di̱i̱t, bo̱k kɛn kɛ kɛ kɛtni kä yiɛth kɛn kɛ kɛ riepni bä.  Dɛŋ cɛ kɛl yiɛth kɛ ripdɛ.  Cɛ tɛɛth kä cɛ rɔ jiɛc.  Jɔk cɛ kɛɛtdɛ ka̱n.  Cuɛ jɛ yuɔr kä cuɛ wi̱c guɔŋä bo̱k.  Cɛ lɛni tɛɛth, cu kɛn ɛ näk.  Kä ci kɛn ɛ kuany.
Cu lo̱ckiɛn tɛɛth ɛlɔ̱ŋ, kä cukɛ rɔ̱ tɛ̱̈ɛ̱̈ rɛy buɔ̱tbuɔ̱tni ti te kam ruɔ̱ɔ̱p kɛnɛ ka̱a̱k.  Cukɛ biɛt ɛ til kɛ gua̱a̱th mi bäär.  Cu Jɔk ŋɔ̱a̱ŋ go̱o̱rɛ ŋar, kä cu Dɛŋ gaak kɛ jɛ.
Iyɔɔ ci kɛn goŋ nɛn a na̱n.  Bikɛ rɔ̱ pa̱l piny.  Goŋ bikɛ wee ci gaat jiɛn.  Bi gaat kɛ lip mäni mi ci ti ŋuan be̱n.  Kä mi cikɛ ku ŋuan kä thia̱kɛ a määth, bikɛ rɔ̱ ku ŋɔac thi̱n kɛ wuɔ̱r mi di̱i̱t, yiɛth kɛn kɛ kä bo̱k kɛn kɛ bä.
Ci Dɛŋ wä kut Jɔak kä cuɛ ruac kɛ jɛ a määth.  Cuɛ wee, “Bi ji̱n wä kɛ duɔ̱ɔ̱p ɛmɔ, kä bä wä kɛ duɔ̱ɔ̱p ɛ dɔ̱ŋ.  Ban kak wil kuic ɔ kɛnɛ kuic ɔ.  Bi nyinku yuɔr kä bä nyinkä yuɔr bä.  Kä ku wak ɛlɔ̱ŋ.  Bikɛ rɔ̱ bar raar.”
Cu kɛn ɛ la̱t inɔ, kä cukɛ kɛl dɔ̱diɛn näk.  Ɛn gua̱th ɛmɔ, cu Gua̱n Dɛɛŋ be̱n kɛ puurɛ.  Ci lɔcdɛ tɛɛth ɛlɔ̱ŋ kɛ gaatkɛ.  Cuɛ lar i “Biaa guɔŋ kɛl ŋap rɛy kakädan.  Bi goŋ kɔ̱kiɛn ɛ nɛn, bikɛ dual.  Bi yɛn rɛwdɛ naŋ cie̱ŋ, bi Man Dɛɛŋ ɛ tha̱l yɛ.  Bi ɣän puur gua̱a̱th ɛmɛ tämɛ.  Bä kɛ yien lɛɛr.”  
Cukɛ wä cie̱ŋ kɛ tɛth lɔac mi di̱i̱t.  Cukɛ bɛlkiɛn gaŋ a gɔaa.  /Ke̱n kɛn kɛ pa̱l goŋ, mäni mëë ci gua̱ndiɛn kɛ guäl bä.

1.  Ɛ ŋu la guurikun ka̱a̱k a jak kä puɔthɔ?
2.  Ɛ ŋu mi la muɔrikun kuän a thal kɛ jɛ?
3.  Gaat bikɛ ŋu lɛl kɛ ɣöö bi bɛl ciɛk a gɔa?
4.  Cäŋ kɛl kɛ pay bärɔw, ɛ ŋu ci Man Dɛɛŋ gaatkɛ ker ɔ?
5.  Ci Gua̱n Dɛɛŋ ɛ lar i ci ŋu be̱n raar ruup?
6.  Ci gaat ŋu ka̱n, kä ci kɛn wä ni?
7.  Mëë cikɛ cop, cukɛ ŋu jek?
8.  Ɛ ŋu mi go̱l kɛn ɛ kak?
9.  Cikɛ di näk kä ci kɛn kɛ lɛ̈l idi?
10.  Ɛ ŋu mi ŋap kɛn ɛ kɛl? 
11.  Ɛ ŋu mi cikɛ loc cie̱ŋ?



 
C



Cuk
Cuk ɛ duŋ pi̱i̱ni̱ mi tɔt.  Duŋdɛ ɣöö caa täth cet kɛ dhaar, kuɛ la ɣöö ɛ mi tekɛ ŋuäk mi bäär.  Kä de raan ɛ kap kɛ tet kɛl.  Cäŋ te pi thi̱n /cɛ  raan de̱e̱ dhal.  Caa täth a gɔa ɛlɔ̱ŋ pa̱ny.
Cuk ɛmɔ /ciɛ duŋ nath diaal, ɛ mi la mäth kɛ nɛy ti di̱t kɛnɛ mi ci ja̱a̱l be̱n cieŋ. Baa ciek cɔl ɛ gua̱n gɔal i “Moc ja̱a̱l kɛ pi̱ ti maath kɛn kɛ.”  Baa cuk lak ɛ gɔa kä baa jöm pi̱ rɛy dhar in di̱i̱t.  Kɛ ɣöö kɔ̱c ni pikɛ ti caa jɔm ni wen, caa kɛ tɔ̱w guäth mi thil tur mi bi wä thi̱n kä caa wi̱cdɛ kum bä.  Kä thilɛ dho̱li ti bi tetkiɛn la̱th thi̱n kɛn pi̱ tɔ̱tɔ̱.
Ciek mi tääth cuk ɛ ciek mi kuur ɛlɔ̱ŋ kɛ ɣöö cɛ go̱r ɛ gɔa, kä cɛ kɛt kɛ thok riɛp, kuɛɛ jɛ lɛ bier kɛ ciwiɛy mi cɛ riy.
Ciek ɛmɔ cɛ män diaal leny kɛ ta̱th cukä.  Mi guici jɛ, la waŋdu a te riawriaw.  Cɛ moc kɛ maan mi di̱i̱t.  Jɛn cɛ moc ni kɛ thac mi cɛ dɛk a gɔaa.  Kä cɛ ruɔ̱k tiɛk kɛ ɣöö bi maandɛ di̱t ɛlɔ̱ŋ.
Ciek ɛmɔ cɔalɛ Man Nyapal kä nyaadɛ min tɔt cɔalɛ Nyaluaal.  Mëë cɛ guic, cuɛ go̱r i bɛ cuɔ̱ɔ̱k ti nyin ŋuan täth kɛ ɣöö derɛ kɛ wä kɔak rɛɛk.  Kä Man Nyapal mi caa cuɔ̱ɔ̱kkɛ nɛn rɛɛk thilɛ ram mi de rɛ nhɔk i päkɛ a/cɛ ko̱k thi̱n.  Jɛn ɛ kuur mi di̱i̱t, cɛ kɛ täth a gɔa, kä cɛ kɛ bul kɛ mac kɔ̱wni ti ci kööt, kɛ ko̱m jiɛn cɛ kɛ mat kɛɛl kɛ ɣöö bikɛ buɔ̱ɔ̱l ɛ gɔaa.  /Cikɛ bi te gua̱th ti ca̱a̱r.  Cikɛ be̱n raar a cikɛ tiɛth ɛ cuät.  Ci kɛn kɛ woc gua̱th in bul kɛn kɛ thi̱n.  Cikɛ kɛ naŋ cie̱ŋdiɛn.  Caa kɛ tɔ̱w gua̱a̱th mi /cikɛ bi tiath thi̱n.  Kɛ ɣöö Man Nyapal go̱o̱rɛ ɣöö baa tha̱a̱ŋkiɛn kɔak.
Kɛ runwaŋ cuɛ nyieekɛ jiök i “Bi yɛn wä rɛɛk, biaa cuɔ̱ɔ̱k bädäk wä kɔak.  Bi kɛl maath kɛ guurun kä bä kɛl in dɔ̱ŋ ka̱m määthdä mi cɔali Nyaɣöth.  Bɛ cɔwdɛ a wëë moc pi̱ kɛ jɛ.  Bi yɛn kɛ kɔak ɛ gɔa, dɔ̱ŋ bikɛ kɔn nöŋ yio̱w ti ŋuan.”
Mëë ci  nyieekɛ kɛ kɔak, cikɛ yio̱w ti gɔw nööŋ a ci mandiɛn lɔcdɛ tɛɛth ɛlɔ̱ŋ.  Cuɛ wee, “Kua rɔ̱ kök bieyni kɛ tha̱a̱ŋkiɛn mäni wa̱a̱ri bä.  Tɔ̱ bi duɔth tɔ̱ bi yɛn kɛ kɔk bɛl ti bi yɛn kɛ cam.”

1.  Cuk ɛ dhaar pi̱i̱ni mi ni̱n di?
2.  Ɛ ŋu mi la ta̱th kɛɛ cuk?
3.  Dee ŋu tuɔk mi la cuk wi̱cdɛ a ɣööŋ?
4.  Ɛ ŋu mi la kuur ciëk a lɛɛl?
5.  Ɛ ŋu mi go̱o̱r Man Nyapal ɣöö bɛ cuɔ̱ɔ̱k ti ŋuan täth?
6.  Ɛ ŋu mi lɛ Man Nyapal a lɛɛl kɛ ɣöö bi cukdɛ buɔ̱m?
7.  Man Nyapal cuɛ cuɔ̱ɔ̱kkɛ da̱a̱k idi?
8.  Man Nyapal ɛ ciek mi tee di?
9.  Mëë ci lɔcdɛ tɛɛth, cuɛ wee idi?
 
D



Det
Det kɛ le̱y ciɛŋä ti ŋäc kɔn diaal kɛ.  Nhɔk kɔn cakkiɛn kɛnɛ ri̱ŋkiɛn bä.  Kä kɛ yiendiɛn la gaat a riɛk ɛlɔ̱ŋ.
Tëë wut kɛl mi cɔali Diw mi cieŋ kä Lɛɛr.  Diw tëë kɛ kak mi gɔa ɛlɔ̱ŋ.  Cɛ dɛy wal ti ŋuan pith rɛydɛ, kä de̱e̱ ɛ yio̱w ti ŋuan a jekɛ kɛ kɔkdiɛn kä naath.  Cɛ pieth kɛ tomatum, kɛnɛ barɔaa, kɛ ji̱rji̱i̱r, kɛ ŋɔ̱a̱a̱r, kɛ kɔlɔaŋni, a mäni bathɔlɛ kɛ manytapni.
Tëë dho̱o̱l kɛl mi cɔal i Tuac mi la det gua̱n a naŋ laak ni ciaŋ.  Kä det tɔ̱tɔ̱ ŋäc kɛn kak Diɛw ɛlɔ̱ŋ.  Cäŋ ci nhiaal kuɛɛ a thilɛ wal ti tɔ̱ɔ̱c ti ŋuan, ŋäc kɛn ɛ i bi kak Diɛw te kɛ mi̱th ti gɔw kɛ ɣöö la nyin kɛ a wacɛ kɛ liɛl ti caa tɛt.  Kak ɛmɛ caa go̱l kɛ rɛk kuiiyni ti gɔw, kä det Tuac pɛlkɛ ɛlɔ̱ŋ.  De̱e̱ kɛn gua̱a̱th mi tɔt yi̱k jek kɛ ɣöö dëë rɔ̱diɛn cuɔt kɛ rɛy rɛɛk ɛmɔ mi /ken Tuac kɛ yien a gɔa gua̱a̱thni diaal.
Tuac tëë kɛ määthdɛ mi cɔali Gatwec.  Kɛn da̱ŋ rɛw la det gua̱nikiɛn a yiënkɛ kɛɛl.  Kä nhɔk kɛn ŋar bä.  Cäŋ kɛl tëë dhɔɔl kɔ̱kiɛn ti ci ben gua̱a̱th ɛmɔ, cikɛ ŋar ɛlɔ̱ŋ kɛ bieethkiɛn.  Te kɛn kɛ yɔ̱ɔ̱l mi ciet kɛ ciɔ̱ɔ̱k jiökthiɛliɛk.  Yɔ̱ɔ̱l ɛmɔ la kɛn ɛ a yor kɛ ɣöö bi kɛn ɛ yiath kɛ to̱ŋkiɛn.
/Ke̱n Tuac kɛnɛ Gatwec detkiɛn rueec.  Cikɛ kɛ nɛn gua̱a̱th mi läkkɛ thi̱n, kä /ke̱n kɛn kɛ kuɛn gua̱a̱thni diaal. Tëë kɛ det da̱ŋ rɛw ti ci rɔ̱ kual.  Cikɛ wä kut kakä Diɛw.  Cikɛ kuɛl mi tɔt jek rɛɛk, cikɛ wä thi̱n.  Cikɛ te thi̱n kɛ gua̱a̱th mi bäär.  Ci gaat kɛ jek jɔ̱ɔ̱r mëë cikɛ wee naŋkɛ det wic.
Cikɛ dual ɛlɔ̱ŋ.  Cikɛ riŋ kakä Diɛw kä cikɛ jɛ jek caa wal ti ŋuan cam ɛlɔ̱ŋ.  Mëë ɛ kɛn i naŋkɛ kɛ raar, cu Diw be̱n kɛnɛ ram dɔ̱diɛn.  Ci kɛn gaat da̱ŋ rɛw käp kä cikɛ kɛ duäc kɛ duäc mi bɛcbɛc.  Cɛ lɔ̱cdɛ waŋ ɛlɔ̱ŋ.  Cuɛ Gua̱n Tuac thiec kɛ yio̱w ti ŋuan ɛlɔ̱ŋ.  Det da̱ŋ rɛw tɔ̱tɔ̱ kɛ det Gua̱n Tuac, kä Tuac cua lɛni duäc ɛlɔ̱ŋ ɛ gua̱n.  Cäŋ ɛmɔ ɛ cäŋ mi bɛc ɛlɔ̱ŋ kɛ kui̱ Tuac. 

1.  Ɛ ŋu mi la kɔn a nhɔk kä det?
2.  Kɛ ŋuuni tici Diw kɛ pith kä Lɛɛr?
3.  Ɛŋu mi la Tuac a lɛɛl?
4.  Ɛ ŋu mi wä det ɛ lɛl kakä Diɛw?
5.  Ɛ ŋu mi la Tuac detkɛ a yien kɛɛl kɛnɛ dhɔɔl kɔ̱kiɛn?
6.  Kɛ ŋuni ti ci det kɛ cam rɛy kakä Diɛw?
7.  Diw cuɛ ŋu lɛl kɛ kui̱ dhɔɔli?
8.  Ɛ ŋu mi duäc Gua̱n Tuac ɛ gatdɛ?
 
Dh



Dhaar

Man Dɛɛŋ kɛnɛ Man Bol görkɛ ɣöö bikɛ dhaar pi̱i̱ni täth kɛ kui̱ ji̱ cieŋnikiɛn.  Pi̱ dhar tekɛ kɛ kɔa̱c kɛnɛ gɔy mi leny pi̱ jɛrki mi te ɣɔw kɛ leth.
Cikɛ mun ta̱th mi gɔa mi nhɔk kɛn ɛ jek kuic yieer, kä ci kɛn dha̱a̱ri ti di̱t ti gɔw ɛlɔ̱ŋ täth.  Cikɛ wär ɣɔ̱ɔ̱k kuany a mäni yuan jiɛn ti nyin tiɛni ti ŋuan.  Caa kɛ bul kɛ mac mi pɛt ɛlɔ̱ŋ kɛ ɣöö bi dha̱a̱ri tɔ̱tɔ̱ jääny a /cikɛ de̱e̱ ŋɔal tiath.
Ci lo̱c ji̱ cieŋ Man Dɛɛŋ diaal tɛɛth ɛlɔ̱ŋ ɛn cäŋ ëë cɛ duŋdɛ la̱th thaar kal kä cɛ jɛ thiäŋ kɛ pi̱.
Kä mëë ruɔ̱ndɛ ci ji̱ wec ɛmɔ diaal keer kɛ runwaŋ ɛlɔ̱ŋ mëë ci wut kɛl wak i ci thi̱l be̱n wicdiɛn.  Ci wutni kɛnɛ gaat diaal riŋ kɔɔr ɛ kɛ jɔw mi di̱i̱t kɛ kɛtni kɛnɛ bieethkiɛn.
Thi̱l ɛmɔ cɛ wi̱cdɛ yi̱c ɛlɔ̱ŋ.  Cuɛ riŋ thɔ̱ŋɔ kɛnɛ tha̱ŋɔ.  Cuɛ riŋ rɛy kal Man Dɛɛŋ.  Cɛ riŋ jɔk duëël, kä cuɛ dhaar in gɔa min pay Man Dɛɛŋ ɛ täth ɣɔk.  Cuɛ pi yiek, kä cuɛ ciökɛ la̱th thi̱n.  Cu dhaar tiath.
Cuaa thi̱l käp ɛ wutni.  Cua jɛ näk, kä cu ji̱ wec ɛmɔ mi̱th kɛ ri̱ŋdɛ.  Kä Man Dɛɛŋ /kenɛ mi̱th kɛ kɛ kɛɛl.  Cuɛ wee, “Ri̱ŋ ɛmɛ /kenɛ dhaarä col.”

1.  Ɛ ŋu gɔaa ni pi̱ dhar ɔ kä pi jɛrki?
2.  Ci män mun ta̱th jek winith?
3.  Cikɛ dha̱a̱rikiɛn bul kɛ ŋu?
4.  Mi /ke̱n dha̱a̱ri buɔ̱l a gɔaa, la ŋu a tuɔk?
5.  Ɛ ŋu ci thi̱l be̱n rɛy kal Man Dɛɛŋ ɔ? 
6.  Ɛ ŋu mi ci Man Dɛɛŋ pay thuɔ̱k kɛ rialidɛ ikä kɛ kuic ji̱ cieŋdɛ?
7.  Thi̱l cɛ ŋu lɛl?
8.  Ɛ ŋu lo̱k Man Dɛɛŋ mi̱eth kɛ ri̱ŋ thiel ɛmɛ?
 
E



Rec

Rec la ciɛŋɛ ni rɛy yiëër.  Cɛ de̱e̱ te raar.  La li̱wɛ mi cɛ te gua̱a̱th mi thil pi̱.  Naath nhɔkkɛ rec ɛlɔ̱ŋ kɛ nhök mi di̱i̱t.  Mi caa ma̱y naŋ yieer ɛ wec kɛɛliw,la raan a guic ni thok biɛthdɛ.  Kɛ ŋuɛtni kɛn kä rɔ̱ la rɛckiɛn a ka̱pkɛ thi̱n tɔ̱ kɛ ɣöö po̱ckɛ kɛ nyier.  Kä ŋuɛtni tin pɛlpɛɛl /cikɛ go̱l in te nɛy diaal thi̱n a nhɔk.  La kɛn rɔ̱ a moc go̱liɛn gua̱a̱th mi /ci thieek kɛ naath, kɛ ɣöö lo̱k kɛn käp rɛckiɛn thi̱n ɛ nɛy ti̱ kɔ̱ŋ.
Cäŋ kɛl ci dho̱o̱l mi cɔal i Dɛŋ rec mi di̱i̱t ɛlɔ̱ŋ näk kɛɛ rɔɔc.  Rec ɛmɔ ɛ cäl.  Mëë cɛ yiɛth kɛɛ rɔɔc, cuɛ taŋ rɔɔcä to̱l ni däär.  Cua Dɛŋ luäk ɛ wut mi cɔal i Lual.  Cukɛ jɛ nööŋ raar.  Cu kɛn jɛ jiaŋ cet ni kɛ jiëŋ yaaŋ.  Cuɛ bapnikɛ da̱ŋ rɛw la̱th kɛɛl.  Cu Dɛŋ riŋ wi̱c kɛ ɣöö bɛ man wä cɔl kɛ ɣöö bɛ rec be̱n naŋ cieŋdiɛn.
Mëë ci Man Dɛɛŋ cop cie̱ŋ, cuɛ bap kɛl la̱th maac kɛ pɛth kɛ ɣöö mi wä gatdɛ be̱n, bɛ rec jek a ci tuak.  Kä bikɛ be̱n mi̱th kɛnɛ gaatman tin tiɛni. Mëë cɛ cop, cu mandiɛn ɛ tɔak rɛy thaak mi cɛ lak ɛ gɔaa.
Cu gaat ku mi̱th a bikɛ ria̱ŋ kɛ ria̱ŋ mi di̱i̱t.  Cukɛ ku math ni pi̱ ti thil kam.  Kä ŋarkɛ kɛ yɔ̱ɔ̱l mi yiɛth kɛn ɛ kɛ to̱ŋkiɛn ti caa thukiɛn wit kɛ ciöm a cikɛ muɔth ɛ cɔy.
Mëë ruɔ̱ndɛ cu naath loc may.  Cu Dɛŋ rɛc ti kɔ̱kiɛn näk.  Rɛc tɔ̱tɔ̱ te leek thi̱n kɛɛ ruëëth kɛ rɛc ti̱ ca̱a̱r kɛnɛ jua̱th bä.  Cu ji̱ wec lo̱ckiɛn tɛɛth kɛ Dɛŋ.
Cu Man Dɛɛŋ ɛ lar i “Bi kɔn duɔthkiɛn liac, gaatkä.  Bi yɛn jua̱th bul, baa kɛ tur.  Kuic yɛn ɛ ɛn ɣöö tuɔ̱r jua̱thni i̱ ɛ duɔ̱ɔ̱r mi gɔaa?”
Cu Dɛŋ ɛ luɔ̱c man, “Ɛ thuɔ̱k, maadi̱i̱n.  Tuɔ̱r jua̱thni ɛ mi gɔaa ɛlɔ̱ŋ.  Cua̱ je̱k comɛ ɛlɔ̱ŋ, Man Dɛɛŋ”.
Cukɛ duɔth rɛc ku liac, rɛc ti ca̱a̱r kɛnɛ leek.  Cua ruëëthkiɛn ku bul.  Cu kɛn kɛ mat kɛ kuɛt jua̱thni tin caa tur.  Man Dɛɛŋ carɛ nɔmɔ kɛ ɣöö ŋäcɛ jɛ ɛn ɣöö la rɛc a ŋuɔɔk ni waalɛ.
Kɛ gua̱a̱th ëë ci yier muak, cu rɛc dak kɛ dak mi di̱i̱t ɛlɔ̱ŋ.  Cu dhɔɔl kua̱ wä rɛy tɛlä thok waŋ.  Cu lɛk kɛl mi di̱i̱t rɔdɛ bar kɛ nhiam Dɛɛŋ.  Cuɛ jɛ yiɛth kɛ bith, kä cuɛ ba̱ny kuac.

1.  Ɛ ŋu la ŋuɛtni rɛckiɛn a ka̱pkɛ thi̱n ɔ?
2.  Cäŋ kɛl ci Dɛŋ ŋu näk?
3.  Cu man ɛ lɛl idi?
4.  Mëë ci gaat mi̱th, cikɛ ŋar kɛ ŋu?
5.  Cäŋ in dɔ̱ŋ Dɛŋ cɛ tin tith näk?
6.  Man Dɛɛŋ cɛ gaatkɛ la̱r ɣöö di? 
7.  Man Dɛɛŋ caarɛ ni ŋu?
8.  Ɛ ŋu mi ci Dɛŋ ɛ yiɛth kɛ bithdɛ mëë ci yier muak?
9.  Ci ŋu tuɔk kä jɛ?
10.  Ɛ ŋu mi la tuɔk mi ci wä may?
 
Ɛ



Dɛl
Dɛl tëë kɛ naath kɛɛl cie̱ŋ.  Dɛl tëë kɛ gua̱th da̱ŋ rɛw.  Tëë kɛ böw kä tëë kɛ dɛl mi rɔam.
Böw thilɛ ciaŋ mi gɔa.  Ɛ dɛl mi jiääk kɛ ɣöö la bɛl a camɛ, a mäni thɔ̱a̱a̱r kɛ buɔ̱w bä.  Jɛn la nhɔkɛ ni mi̱th tin la naath kɛ a cam.  Kä mi ci nhiaal dɛm, /cɛ dee wä raar kɛ ɣöö lo̱kɛ pi̱ ti dee pɛn puɔ̱nydɛ.  Mi ci nhiaal jiith, bɛ rɔ ku kual raar, kä kɔŋɛ a jacɛ ni gua̱a̱th in te bɛl thi̱n.  Mi thilɛ ram bi dɛl ɛmɔ guic ɛ gɔaa, bɛ bɛl wä thuk rɛy kakä.  Dɛl /cɛ wä dɔɔr ɛ go̱o̱rɛ kɛ ɣöö de̱e̱ ɛ wä laak kɛ pa̱m rɛy buɔ̱tbuɔ̱tni.
Dɛl Man Jaak ɛmɔ cɛ naath cuil kɛ mi̱eth bɛɛl.  Thilɛ cäŋ kɛl mi de̱e̱ ɛ pa̱k a /ke̱nɛ wä rɛy kakä.  Jɛn caa dɛl mi jiääk.  Baa la̱r gua̱ndɛ i “Ci naath cuuc kɛ dɛlu.”
Ruac ɛmɔ lar ɛ Gua̱n Dɛɛŋ.  Cɛ Man Jaak jiök, “Dɛlu mi /ci̱ jɛ kɔk, kä näk ɛ.  Kɛ ɣöö ci naath cuuc kɛ jɛ.  Lo̱kɛ pa̱m rɛy buɔ̱tbuɔ̱tni.  Kuɛ lɛ be̱n cam ni bɛl.  Nɔmɔ de̱e̱ ɛ gɔaa, Man Jaak?”
Ruac ɛmɔ cɛ wi̱c Man Jaak yi̱c ɛlɔ̱ŋ, ɛn ruac mi ci Gua̱n Dɛɛŋ ɛ lar kɛ kui̱ dɛɛlɛ.  Man Jaak nhɔkɛ dɛlɛ ɛmɔ kɛ nhök mi di̱i̱t, cäŋ la bɛl a camɛ.  Dɛl Man Jaak tëë kɛ cak ti ŋuan ti ce̱t kɛ cak yaaŋ.  Ɛ jɛn nhɔkɛ jɛ kɛ nhök mi di̱i̱t ɔ, cäŋ cɛ naath cuil kɛ mi̱eth bɛɛl bä.
Dɛl mi rɔam tëë kɛ ciaŋ mi gɔaa.  Thilɛ mi go̱o̱rɛ kä mi̱th tin la naath kɛ a cam.  Duŋdɛ ɣöö mi ŋot bɛl wi̱c muɔ̱ɔ̱n de̱e̱ ɛ kɛ cam, kä de̱e̱ ɛ ŋa̱c ni ɣöö kɛ wal baaŋ.
Tëë kɛ kɛl mi jiääk kä rɔam.  Mi ci cäŋ kony kä cɛɛ ŋak guäth mi na̱n, /cɛ de̱e̱ be̱n wi̱c.  Bɛ cu niɛn guäth ɛmɔ mi thilɛ gua̱ndɛ,  kä bi yak ɛ be̱n jek thi̱n.  /Cɛ de̱ pa̱a̱r kɛ dɛl mi böw.  Mi ci cäŋ thia̱k kɛ kony, bɛ riŋ ni luaak.
Dɛŋ tëë kɛ thäkdɛɛl mi ci cuath kɛ thiɔl mi di̱i̱t.  Thäkdɛɛl ɛmɔ tëë kɛ juäl mi di̱i̱t ɛlɔ̱ŋ kɛ ɣöö ɛ dɛl mi Jäbɛ.  Nhɔk nɛy ti ŋuan thäkdɛɛl Jäbɛ kɛ nhök mi di̱i̱t.  Mi bi Dɛŋ thäkdɛɛl naŋ rɛɛk, baa wä kɔk kɛ yio̱w ti ŋuan ɛlɔ̱ŋ, cet kɛ kur dhie̱e̱c.  Kɛ kuic ɛmɔ ci Dɛŋ ɛ ŋa̱c i te dɛl kɛ luɔt.

1.  Ɛ ŋu ŋäc yɛn ɛ kɛ kuic dɛɛl mi böw?
2.  Dɛl ɛmɔ la camɛ ni ŋuni?
3.  Böw ɛ ŋu la lɛlɛ mɔ mi ci cäŋ kuɛɛ?
4.  Gua̱n Dɛɛŋ cɛ Man Jaak jiök idi?
5.  Ɛ ŋu nhɔk yɛn ɛ mɔ kä dɛl mi rɔam?
6.  Dɛŋ tëë kɛ dɛl mi te di?
 
G



Gɔɔk

Cäŋ kɛl ci gɔɔk kɛnɛ lony röm gua̱a̱th ka̱k. Ɛn gua̱th ɛmɔ, cu lony le̱y tin kɔ̱kiɛn päl kä cuɛ yaŋ ran cam.  Cu gɔɔk jɛ nɛn.  Kä cuɛ gɔɔk jiök, ɛn lony, “Ji̱n /cu ɣä lar.  Mi wä ji̱n ɣä lar, bä ji̱ cam.”
Cu gɔɔk biɛt a /ke̱nɛ jɛ la̱r raan.  Cu raan yaaŋdɛ go̱r ɛlɔ̱ŋ.  /Ke̱nɛ jɛ jek, a mäni mëë cɛ görɛ päl.  Cuɛ ku nyuur dhɔrɛ, ŋäcɛ ni ɣöö ci yaaŋdɛ thil gua̱thni diaal tëë cɛ go̱r.
Cu raan le̱y diaal thiec, thilɛ mi caa la̱r ɛ.  Cuɛ kɛ thiec, a mäni gɔɔk puɔ̱nydɛ.  Cu gɔɔk jɛ te̱e̱ kä jɛ.  Kä cu raan loc dhɔrɛ.  Ɛn cäŋ ɛmɔ, thilɛ ram mi te̱ rɛy ɣɔ̱ɔ̱k.  Cikɛ wä laak kɛn kä rɔ̱diɛn.  Mëë cɛ raan wi̱cdɛ yi̱c, cuɛ ku nyuur dhɔrɛ kɛnɛ gaatkɛ kɛ ciekdɛ.  Kɛn thilɛ kɛ yaŋ mi dɔ̱diɛn, ɛ jɛn yaŋ ɛmɔ kärɔa.
Kɛ kɔr ni̱ni̱ ti tɔt, cu raan gɔɔk cɔal dhɔrɛ kɛ ɣöö bikɛ be̱n muɔɔŋ.  Mëë ci gɔɔk cop, cukɛ muɔɔŋ kä maath kɛn kɔaŋ.  Cukɛ muɔɔŋ a mäni thiaŋ.  Mëë cikɛ thia̱k kɛ däk piny, cu gɔɔk raan jiök, “Gatmaar, bä ji̱ la̱r gua̱a̱th yaaŋdu, kä /cu ɣä kulɛ lar.” Kuicɛ jɛ ɛn ɣöö bi lony ɛ ŋa̱c.
Cuɛ raan jiök i “Gatmaar, yaaŋdu cam ɛ lony.  Duŋdɛ ɣöö cɛ ɣä jiök ɛn ɣöö /cä bi la̱r ji̱.  Mi wëë jɛ liŋ bɛ ɣä cam.  Gatmaar, /cu ɣä lar.”
Cu raan jɛ jiök, “/Cä ji̱ bi lar.  Bä jɛ lat cie ŋa̱cä jɛ.  Cie cä jɛ nɛn mëë camɛ yaŋ.  Lät ni ɣä duɔ̱ɔ̱p ëë camɛ yaŋ.”  Cu gɔɔk ɛ la̱t ɛ kɛɛliw.  Cu kɛl wä ruec ɛn ɣöö ci yaŋ tɛɛth kɛ camdɛ.
Mëë ci raan lony lëp luk, cu kuäär kɛ cɔl, kä cu le̱y diaal be̱n.  Cu duɔth ni gɔɔk jɔ̱ɔ̱r.  Mëë caa luk lat, cu raan ca̱m ëë cam kɛ yaaŋdɛ lat kɛɛliw.  Cu lony jɛ thiec, “Mëë cä yaaŋdu kuir, cuɛ tɛɛth idi?”
Cu raan wee, “Cuɛ tɛɛth kɛ cuecdɛ.”
Cu lony ɛ jiök, “Mi cɛ tɛɛth kɛ cuecdɛ, /ci jɛ cam ɣän kɛ ɣöö /cä le̱y mi ci tɛɛth kɛ cuecdɛ a camä.”
Cu raan jɛ jiök, “Cam ɛ ji̱n ɛ puc.”
Cuɛ raan thiec, “Ɛ ŋa mi lär jɛ ji̱?”
Cu raan ɛ jiök i “Cä ji̱ nɛn.”
Cu lony wee, “Le̱y diaal cikɛ be̱n?”
Cua wee, “Thilɛ gɔɔk?”
Cu lony wee, “Cɔalɛ gɔɔk.  Bä duŋdä be̱n lar.”
Mëë ci gɔɔk cop, cuɛ dual ɛlɔ̱ŋ.  Cu lony wee, “Ɣän yaŋ bä jɛ col, kä ŋa̱cä ram min lar ɛ.”
Ɛn gua̱th ɛmɔ, cu wan gɔɔk jiök, “Ji̱n ŋäci ŋu cetkɛ mɔ te̱ wi̱c jiaath ɔ?”
Ni ɛ guäth ɔ, cu gɔɔk rɔ thuɔm wi̱c jiaath.  Cu lony duɔth piny.
Ɛ jɛn mi ciɛŋ gɔɔk ɛ wi̱c jiaath ɛlɔ̱ŋ.  Ɛ dualɛ kɛ lony.

1.  Ɛ ŋu mi cu lony ɛ la̱r gɔɔk?
2.  Ɛ ŋu mi /ke̱n gɔɔk a la̱r gua̱n yaaŋ?
3.  Ɛ ŋu mi thiec raan ɛ le̱y diaal?
4.  Cu raan ŋu lɛl mëë cɛ wi̱cdɛ yi̱c?
5.  Ɛ ŋu mi dual kɛ gɔɔk kɛ ɣöö bɛɛ lar?
6.  Kä ɛ ŋu mi cu ruec kɛ lär?
7.  Mëë ci le̱y diaal be̱n, ɛ ŋa mi cu duɔth?
8.  Ɛ ŋu mi ŋäc lony ɛ i /ke̱n raan ɛ nɛn?
 
ɣ



Ɣɔ̱k

Mëë dan Bol kɛnɛ Gatwec ci ɣɔ̱k gua̱ndiɛn bath.  Kɛ runwaŋdɛ cukɛ wä gör ɣɔ̱ɔ̱k.  Cukɛ wi̱i̱ diaal go̱r, /ke̱nkɛ ɣɔ̱k jek.  Cukɛ luny jɔk kɛ thiaŋ.  Cukɛ nyuur kä cu gua̱ndiɛn kɛ cɔl.  Mëë cikɛ be̱n kä gua̱ndiɛn, cuɛ kɛ thiec mi cikɛ ɣɔ̱k jek.  Cu Dɛŋ jɛ jiök, “/Ke̱n nɛy kɛ jek.”  Cu gua̱ndiɛn lɔcdɛ jiäk ɛlɔ̱ŋ kɛ ɣöö /ka̱n ɣɔ̱ɔ̱kɛ jek.  Cuɛ gaak ɛlɔ̱ŋ kɛ dhɔɔl.
Cuɛ macdɛ kɛnɛ mutdɛ ka̱n, wëë gör ɣɔ̱ɔ̱k.  Cuɛ buut rɛy ɣɔ̱ɔ̱k kɛ gör, kä /ke̱nɛ kɛ jek.  Kɛ thiaŋ ca̱ŋda̱a̱r, cuɛ ɣɔ̱k ba̱ny piny dɔɔr, kä cuɛ wä kä Dualda̱a̱p.
Cuɛ Dualda̱a̱p go̱r ɛlɔ̱ŋ kɛ ɣöö caa mat ɛlɔ̱ŋ, kä /ke̱nɛ kɛ jek thi̱n.  Cuɛ wi̱i̱ Dualda̱a̱p diaal go̱r.  /Ke̱nɛ ɣɔ̱ɔ̱kɛ jek bä.  Cuɛ be̱n wic, jiäk lɔcdɛ ɛlɔ̱ŋ bä kɛ ɣöö /ke̱nɛ ɣɔ̱ɔ̱kɛ jek.  Cuɛ niɛn dhɔrɛ.
Bakädɛ, cuɛ tɛth piny kɛ macdɛ kɛnɛ mutdɛ.  Cuɛ wä jɔk Gilɛ.  Cuɛ gör ɣɔ̱ɔ̱kɛ tok ni kä ro̱m yiëri Tuat.  Cuɛ go̱r ɛn nɔmɔ kɛɛliw.  Cuɛ wä ni kä Marɔa̱a̱li.  /Ke̱nɛ ɣɔ̱ɔ̱kɛ jek bä.  Cuɛ luny jɔk kä cuɛ yiath kä Bukteeŋ.  Cuɛ go̱r ɛn nɔmɔ a bä kä Dualdɔŋ, Tɔ̱rkɛɛc, Mandɛɛŋ a mäni Luäl.  /Ke̱nɛ ɣɔ̱k jek.
Mëë cɛ cop rɛy ceiŋ Kuɛtrɛŋkɛ, cuɛ naath thiec mi tëë kɛ Lɔw ti ci ɣo̱nh pan.  Cua jiök ɛn ɣöö ci Lɔ̱w ɣo̱nh walɛ kä ci tha̱a̱ŋkiɛn ɣo̱nh pan.  Cuɛ naath lɛni thiec i “Kä cikɛ cooth kɛ winith?”  Cua jɛ jiök ɛn ɣöö cikɛ cooth kɛ duɔ̱ɔ̱p Wec Buɔ̱wni.  Cuɛ wä dhɔrɛ kä Wunba̱rkɔ̱w.  Cuɛ niɛn.
Bakädɛ cua moc mi̱eth kä tɛthɛ piny, wëë ɣɔ̱ɔ̱kɛ go̱r.  Cuɛ wä kɛ duɔ̱ɔ̱p Wec Buɔ̱wni.  Cuɛ yiath kɛ Tɔalɔari.  Cuɛ Tɔalɔari go̱r kɛɛliw.  /Ke̱nɛ kɛ jek.
Mëë ci Gua̱n Bol wi̱cdɛ car, cuɛ wä dup Lɔɔwkä.  Cuɛ wi̱i̱ Lɔɔwkä tin thiekɛ Ji̱ Käny go̱r kɛn diaal.  Cuɛ pal kä Nyirɔ̱l.  Cuɛ ɣɔ̱ɔ̱kɛ wä jek jɔk yieer Nyirɔ̱a̱l.
Mëë cɛ ɣɔ̱ɔ̱kɛ ŋic, cuɛ wä thaar gɔal.  Cuɛ gua̱n gɔal thiec kɛ kui̱ ɣɔ̱ɔ̱kɛ.  Cu gua̱n gɔal jɛ jiök, “Ɣɔ̱k ti̱ti̱ kɛ ɣɔ̱ɔ̱kä.”
Cu Gua̱n Bol jɛ jiök, “/Cikɛ ɣɔ̱ɔ̱ku.  Kɛ ɣɔ̱ɔ̱kä.  Ɣɔ̱ɔ̱kä ti̱ti̱ bathkɛ kä Wunba̱rkɔ̱w.”
Cu gua̱n gɔal ɛmɔ jɛ lo̱k i käm ɛ ɣɔ̱k Gua̱n Bol.  Cu Gua̱n Bol wä kä Wa̱a̱t kä cuɛ jɛ la̱r kuäär.  Cu kuäär wut ɛmɔ cɔl.  Kä cuɛ jɛ jiök i “Käm ni gua̱n ɣɔ̱ɔ̱k ɣɔ̱ɔ̱kɛ.”
Cuɛ Gua̱n Bol moc kɛ bolith kɛ ɣöö bɛ ɣɔ̱k wä luɔ̱ny Gua̱n Bol.  Cu Gua̱n Bol ɣɔ̱ɔ̱kɛ naŋ, kä cuɛ cop kä Wunba̱rkɔ̱w kɛ kɔr ni̱ni̱ da̱ŋ dhie̱e̱c. 
Cu lɔc ji̱ gɔalɛ tɛɛth ɛlɔ̱ŋ kɛ ɣöö caa ɣɔ̱ɔ̱kiɛn jek.  Cu Gua̱n Bol naath jiök i bikɛ ɣɔ̱ɔ̱kiɛn tit mi ci Lɔw ɣo̱nh Kirdua̱y.  La kɛn ɣɔ̱k a baap.

1.  Kɛ ɣɔ̱ɔ̱k ŋa ci bath tɔ̱?
2.  Kɛ wi̱i̱ da̱ŋ di ti ci gua̱ndiɛn kɛ go̱r?
3.  Ɛ ŋu mi thiecɛ Lɔw kɛ jɛ?
4.  Kɛ wi̱i̱ tith cu wut ɛmɔ wä thi̱n tɔ̱?
5.  Cu Gua̱n Bol ɣɔ̱ɔ̱kɛ jek ni?
6.  Ɛ ŋu mi cu Gua̱n Bol ɛ lɛl mëë caa pen ɣɔ̱k?
7.  Ɛ ŋu mi cu Gua̱n Bol ɛ la̱r naath mëë cɛ cop?
 
I



Pil

Pil ɛ duɔ̱ɔ̱r kɛl mi nhɔk naath ta̱a̱dɛ wa̱nɔ, kɛ ɣöö ɛ duŋ la̱t mi̱thni.  Ɛ jɛn la gua̱rkɛ kuan ɔ kɛnɛ kɔaaŋ ɛ män.  Kä jɛn ɛ mi bum jekdɛ, kɛ kui̱c ɛmɔ la jɛ a tiɛtkɛ ɛlɔ̱ŋ kɛ ɣöö /cɛ bi mal tiath.
Ɛn pil tëë kɛ gua̱th rɛw.  Tëë kɛ pil muɔ̱ɔ̱n mi la̱tkɛ kɛ mun, kɛnɛ pil pa̱a̱m min la̱tkɛ kɛ päm.  Pil muɔ̱ɔ̱n ɛmɔ la jɛ a muɔckɛ kɛ dɔw jiaath mi gua̱r kɛ jɛ, kɛ ɣöö /cɛ bi mal tiath.  Mi ca jɛ gua̱r kɛ dɔw pa̱a̱m, ɛn pil muɔ̱ɔ̱n la malɛ tiathɛ, kɛ ɣöö bum ni päm kä jɛ.  Ɛn pil muɔ̱ɔ̱n la jɛ a buɔ̱lkɛ kɛ mac, kɛ ɣöö bɛ kulɛ buɔ̱m ɛlɔ̱ŋ.
Kɛ pil pa̱a̱m ɛ pil mi bumbum mi la jäny ɛlɔ̱ŋ mi tiit gua̱ndɛ jɛ.  Kä jɛn la muɔckɛ jɛ kɛ dɔw pa̱a̱m mi la gua̱r kɛ jɛ, kiɛ dɔw jiaath bä.
Nhɔk män pil ɛlɔ̱ŋ kɛ ɣöö ɛ duŋ la̱tdiɛn, ɛ la ciek ɔ a go̱o̱r ni ɣöö derɛ te kɛ pilɛ ni kä rɔa.  Kä gua̱th tin dëë pil pa̱a̱m jek thi̱n, kɛ wi̱i̱ tin te kɛ pääm.  Cetkɛ Juba kɛnɛ Wɛtdithɛ kɛ Kithgilɛ a mäni Jɛbɛlëën bä, tɔ̱tɔ̱ kɛ kɛn gua̱th tin dëë pil pa̱a̱m jek thi̱n.

1.  La män pil a lät kɛ ŋu?
2.  Ɛ winith dëë pil pa̱a̱m jek thi̱n ɔ?
3.  Dëë ŋu tuɔɔk mi ca pil muɔ̱ɔ̱n gua̱r kɛ dɔw pa̱a̱m?
4.  Ɛ ŋu mi la gua̱rkɛ kɛ pil?
5.  Ɛ pil in mith la buɔ̱lkɛ kɛ mac ɔ?

 
J



Jith

Cäŋ kɛl Nyaluaak kɛnɛ gaatman cikɛ wä ŋar rɛy rɔɔny ti no̱o̱ŋ mandiɛn kɛ rɛy ciëŋ.  Rɛy ciëŋ ɛmɔ tëë kɛ jiɛth ti ŋuan ɛlɔ̱ŋ.  Mi caa rɔny nööŋ thi̱n, la kɛ a kiethkɛ cuɛy rɛc kɛ ɣöö bi muɔrmuɔr kɛ cam.  Muɔrmuɔr ɛ kɔ̱m mi bɛc ɛlɔ̱ŋ.  La ŋɔak a näkɛ mi cɛ duɔ̱ɔ̱r jek, kɛ kuic ɛmɔ ɛ jɛn mi la rɛy tɔɔŋni a kiethkɛ cuɛy ra̱c kiɛ ri̱ŋ.
Kɛ kuic ɛmɔ /ke̱n mandiɛn rɔny moc cuɛy.  Cuɛ kɛ nööŋ kä cuɛ kɛ la̱th piny thok cieŋdɛ.  Cukɛ niɛn thi̱n kä cukɛ buut thi̱n.  Kɛ thiaŋ, cu Nyaluaak kɛnɛ gaatman wä ŋar thi̱n.  Mëë ŋarkɛ, cua Nyaluaak kɛnɛ däman mi tɔt kac ɛ jith.  Cukɛ wak kɛn diaal, kä cukɛ rɔ̱ bar rɛy rɔɔny.
Kä cu mandiɛn käny raar dueel mëë cɛ wiee gankɛ liŋ.  Cuɛ Nyaluaak thiec kɛ min wiee kɛ kɛ.  Cu Nyaluaak ɛ jiök i “Tëë kɛ mi ci nɛy cam rɛy rɔɔny.”
Cu mandiɛn rɔny woc gua̱a̱thdiɛn, kä cuɛ kɛ naŋ dɛɛkä.  Mëë cɛ rɔny kuëŋ piny, cu jith be̱n raar thi̱n.  Cuɛ mandiɛn wi̱cdɛ ku yi̱c kɛ mi bɛ lɛl kɛ ɣöö wiee gaatkɛ diaal.  Cu naath ti thiek kɛ jɛ be̱n kä cua jɛ thiec kɛ min ro̱l gaat ɛ.  Cuɛ naath loc i “Caa kɛ cam ɛ jith.”  Cuɛ naath wi̱cdiɛn yi̱c bä kɛ mi ba lɛl.
Kɛ kɔrɛ, cu wut kɛl man gan jiök, “Ji̱n ti̱i̱ kɛ gi̱ri̱c, mi dëë lath maac?  Dëë jɛ waŋ ka̱c jiɛth.”  Cu wut dɔ̱diɛn ɛ loc i “Ta̱a̱ kɛ gi̱ri̱c.”
Cua gi̱ri̱c ɛmɔ la̱th maac kä cua jɛ waŋ ka̱c jiɛth.  Mëë cɛ jäny kɛ gua̱a̱th mi tɔt, cu bɛcdɛ wä piny kä cu dho̱li biɛt.
Cu man gan lɔcdɛ tɛɛth ɛlɔ̱ŋ kɛ ɣöö ci gaatkɛ pua̱nykiɛn te̱e̱ gua̱a̱th.  Kä cuɛ wut ɛmɔ la̱r tɛth lɔcdɛ mi di̱i̱t ɛlɔ̱ŋ.  Cu naath loc dho̱rikiɛn kä cuɛ duɔth cie̱ŋdɛ.
Kɛ kuic ɛmɔ mi caa tɔɔŋ nööŋ, ɛ gaat /ci a ŋar rɛydiɛn dɔ̱ŋ ɛ cieŋ mi tee jiɛth.

1.  Ɛ ŋu mi la kiethkɛ rɛy tɔɔŋ cuɛy?
2.  Ɛ kɔ̱m ŋu la jiɛth ɛ cam ɔ?
3.  Ɛ ŋu mi wak kɛ Nyaluaak kɛnɛ däman?
4.  Mëë ci man dho̱li käny raar, cuɛ ŋu lɛl?
5.  Man gan cuɛ ŋu lɛl mëë cɛ jith nɛn?
6.  Ɛ ŋu mi cu wut ɛmɔ ɛ la̱r man gan?
7.  Ɛ ŋa mi car ɣöö ba ka̱c waŋ kɛ gi̱ri̱c?
8.  Ɛ ŋu mi lär man gan wut ɛmɔ tɛɛth lɔac?
 
K



Kun

Mëë dan ëë ruac le̱e̱y, kun ɛ le̱y mi tɔt kä pɛl ɛlɔ̱ŋ.
Cäŋ kɛl tëë kɛ riɛk mi ci tuɔk.  Tëë kɛ kuäär mi di̱i̱t ro̱o̱l ɛmɔ.  Kuäär ɛmɔ tëë kɛ nyam mi gɔa ɛlɔ̱ŋ.  Jɛn nyaam ɔ lo̱kɛ naath ɛlɔ̱ŋ kɛ ɣöö dëë jɛ kuɛn.
Jɛn nyaam ɔ tëë kɛ ciɛk yiɛtä mi gɔa ɛlɔ̱ŋ.  Jɛn la ciɛk ɛmɔ a tɔ̱wɛ ni dol dolä dueel dhɔɔriɛn.  Jɛn la jɛ a tɔwɛ thi̱n kɛ ɣöö /caa jɛ bi kual ɛ naath ti go̱o̱r ciɛk ɛmɔ.
Tëë kɛ wut kɛl mi cieŋ kuiy yiëër.  Cuɛ Kun kɛnɛ Guɛk kɛ Jakɔ̱k ja̱k kɛ ɣöö ba jɛ wä kuël ciɛk ɛmɔ.  Cu wut ɛmɔ kɛ jiök, “Yɛn bia ciɛk ɛmɔ wä kual, kä mi wä yɛn ɛ nöŋ ɣä, bä yɛ moc yaŋ kɛnɛ dɔw.”
Cu Kun kɛnɛ Guɛk kɛ Jakɔ̱k tɛth piny.  Mëë cikɛ cop, cukɛ duel je̱k a ca gäk, a thil thok mi de̱e̱ wä rɛc kɛ raan.  Cu Jakɔ̱k gati thiec.  Cu Guɛk Kun jiök, “Ji̱n bi̱ wä rɛc kɛ ɣöö ɛ ji̱n ram mi la cieŋ duëli.”
Cu Kun duel wät kä cuɛ wä rɛc.  Mëë cɛ cop rɛy duëël, cuɛ ciɛk nɛn dol dolä duëël.  Cuɛ kɔt kä cuɛ ciɛk ka̱m raar dol dolä dueel.  Cuɛ be̱n raar kɛ gua̱a̱th in cɛ tɛt.  Mëë cɛ cop raar, cuɛ jɛ ŋɔac thok yiëër kä cuɛ wä kɛt kɛɛ ciɛk.
Mëë ci Kun cop däär yiëër, cu ciɛk duɔ̱th thokdɛ.  Cukɛ ga̱a̱c ɛlɔ̱ŋ kɛ mi bi kɛn ɛ lɛl.  Cu Kun Guɛk thiec, “Gatmaar, min ciëë la cieŋi yieer, de̱e̱ ji̱n ciɛk bunyikä.”
Yier ɛmɔ lueŋɛ ɛlɔ̱ŋ.  Cu Guɛk bony kɛ bony mi di̱i̱t mi cuɛ jäny piny ɛlɔ̱ŋ.
Ɛn gua̱th ɛmɔ, cikɛ Jakɔ̱k jiök, “Ni ɛ käny Guɛk raar rɛy pi̱i̱ni, bi̱ ciɛk käp kä bi̱ jɛ naŋ kuiy yiëër.”  Mëë ci Guɛk be̱n raar kɛ ciɛk, cu Jakɔ̱k ciɛk kuany thok Guɛk, kä cuɛ päär nhial.
Mëë ci Kun kɛnɛ Guɛk kɛ Jakɔ̱k cop kuiy yiëër dhɔr wutä mɔmɔ, cukɛ wut ɛmɔ ka̱m ciɛk.  Cu wut ɛmɔ lɔcdɛ tɛɛth ɛlɔ̱ŋ, kä cuɛ kɛ moc yaŋ kɛnɛ dɔw.
Mëë ci gati yaŋ kɛnɛ dɔw ka̱n, cu Kun kɛ jiök, “Gati da̱ŋ rɛw, ɣän bä puɔ̱ɔ̱ny yaaŋ ka̱n.  Bi yɛn wä kɛ dɔwdɛ.”
Cu Guɛk ɛ jiök, “Kaci̱ jɛ.  Thilɛ la̱t mi ci̱ la̱t.  Bä jɛ ka̱n ɛ ɣän, kɛ ɣöö duŋ thili̱ ɣän, derɛ ŋok yieer a mäni cäŋ kɛl.  Thilɛ ram mi de̱e̱ jɛ je̱k.”
Cu Jakɔ̱k kɛ jiök, “Kac yɛn diaal ɛ.  Bä yaŋ ka̱n ɛ ɣän, kɛ ɣöö Kun, mi ci̱ jɛ nöŋ raar kä cɛ pɛn yieer kä ji̱.  Kä ji̱n Guɛk, ci jɛ lɛ ka̱m raar, de̱e̱ yɛn wä ni kɛ jɛ?  Derɛ ŋɔa̱ŋ a bɛ rɔ nyɔk kɛ pɛn yieer.  Ɣän bä yaŋ ka̱n kɛ ɣöö ɛ ɣän no̱ŋ ɛ raar ɔ.”
Cu wut ɛmɔ kɛ jiök, “Ɣän bä yaŋ kɛnɛ dɔwdɛ dääk kä yɛ.  Ji̱n Guɛk, bi̱ wä kɛ yaŋ in di̱i̱t, kɛ ɣöö gua̱a̱th ëë ci̱ ciɛk wä ka̱m raar thi̱n tëë kɛ ji̱ tɛr ti̱ dëë ji̱ cam.  Kun, bi̱ ji̱n dɔw yaaŋ ka̱n kɛ ɣöö gua̱a̱th ɛ wääti duel thi̱n ɔ, duŋ caa ji̱ jek, dëë ji̱ näk.  Kɛ kuic ɛmɔ bi dɔw yaaŋ ka̱n.”
Cuɛ Jakɔ̱k jiök, “Kɛ ɣöö ceti̱ kɛ luääk, baa ji̱ ka̱m dɔw yaaŋ in nhiam ɛ Guɛk.”
Cu ruacdiɛn thuk ɛn wanɛmɔ.

1.  Ɛ nyam mi te di lo̱k naath ɔ?
2.  Ɛ ŋu mi la nyam ɛmɔ jɛ a tɔw dol dolä? 
3.  Ɛ ŋu mi la tɔw kɛ jɛ dol dolä dueel?
4.  Kɛ ŋaani ti caa ja̱k kɛ ɣöö bikɛ ciɛk kual?
5.  Ɛ ŋu mi cu gati jɛ cäp mëë ci duel thil thok?
6.  Ɛ ŋa mi wä ciɛk kɔt dol dolä dueel?
7.  Ɛ ŋu mi jiök kɛɛ guɛk i min la ti yieer?
8.  Ɛ ŋu mi cu Kun ɛ la̱r Jakɔk?
9.  Ɛ ŋu mi teer gati yaŋ kɛ jɛ?
10.  Cua kɛ dääk kä yaŋ idi?
11.  Ɛ ŋu mi caari̱ lat ruac ɛmɛ jɛ?
 
L



Lony

Mëë dan tëë kɛ lony kɛl mi ci riɛk jɛ jek.  Riɛk ɛmɔ ɛ riɛk mi bɛcbɛc ɛlɔ̱ŋ.
Cäŋ kɛl ci lony ɛmɔ wä kak.  Mëë cɛ ŋɔ̱aŋ kɛ ka̱k, cuɛ tɔ̱ɔ̱c thaar jiaath däär ruɔ̱ɔ̱p.  Kɛ gua̱a̱th mi tɔt, cu waŋdɛ wä ni̱n.  Mëë cɛ niɛn kä mi tɔt, cu le̱y be̱n kɛ thar jiaath ɛmɔ.  /Ke̱n kɛn lony ŋuäc kä cukɛ päär kɛ ɣöö cikɛ lony thia̱m piny.  Cukɛ ga̱a̱c ɛlɔ̱ŋ, kä kɛ gua̱a̱th  duŋ tiit, cukɛ rɔ̱ bar.  Kä ni ɛ gua̱a̱th ɛmɔ, cu lony keer.
Mëë cɛ keer, cuɛ le̱y ŋuäc kä cuɛ riŋ kɔɔriɛn.  Mëë cɛ ŋa̱c i cɛ kɛ cop, cuɛ kɛ gɔ̱l ɛ na̱n kɛ wuɔ̱r mi di̱i̱t.  Cuɛ wä tɔ̱ɔ̱c nhiamdiɛn kɛ ɣöö bɛ kɛ kulɛ dhɔm.  Cuɛ wä tɔ̱ɔ̱c gua̱a̱th in wä jiɔm thi̱n kɛ ɣöö /ci le̱e̱y jɛ bi ŋuäc.
Mëë ci le̱e̱y be̱n, /ke̱n kɛn ɛ ŋuäc.  Cuɛ rɔ yuɔ̱r le̱y kɛl kä cuɛ jɛ boŋ.  Mëë cɛ le̱y ku thuk, cu ku duɔth ni jɔk lɛ̱̈ɛ̱̈.  Cuɛ jɔk lɛ̱̈ɛ̱̈  ku cam.  Ɛn gua̱a̱th ɛmɔ, cuɛ cɔ̱a̱ mi di̱i̱t kac kä cu le̱ydɛ to̱l cɔ̱a̱a̱.  Cuɛ jɛ ɣɔ̱n ɛn ɣöö bɛ cɔ̱a̱a̱  ka̱m raar lɛcnikɛ, kä cu cɔ̱a̱a̱ jɛ dhal.
Lony ɛmɔ cuɛ tee kɛ pay thilɛ mi cam ɛ, kä /ci cɔ̱a̱a̱ bä raar lɛcnikɛ.  Cuɛ nuän ɛlɔ̱ŋ kɛ ɣöö thilɛ mi cam ɛ kä bɛc lɛckɛ.
Mëë ci wut kɛl wä kak, cuɛ lony ɛmɔ je̱k thaar jiaath.  /Ke̱nɛ rɔ bar kɛ wut ɛmɔ, kä /ke̱n wut ɛmɔ dual kɛ wä kutdɛ.  Cu wut ɛmɔ jɛ guic cɛ thil gua̱a̱th ɛlɔ̱ŋ.  Cuɛ wä kä jɛ, kä cuɛ nyuur kut luɔny.
Cu lony thokdɛ ŋäm, kä cu wut ɛmɔ cɔ̱a̱a̱ nɛn thokdɛ.  Cuɛ bith mi jäl kɛ jɛ do̱th kä cuɛ thok luɔny ŋäm kä cuɛ cɔ̱a̱a̱ ɛmɔ nak.  Cuɛ jɛ ka̱m raar, cuɛ wä kak.
Cuɛ kɛw näk kä cuɛ jɛ nöŋ lony ɛmɔ.  Cu lony jɛ ɣɔ̱n kɛ ca̱m.  /Cɛ mi̱eth luäŋ.  Cu wut ɛmɔ ri̱ŋ lɛ̱̈ɛ̱̈ bul kɛɛliw, kä cuɛ jɛ ka̱m lony.  Cu lony ri̱ŋ ɛmɔ cam kɛ ɣöö lethɛ kä morɛ nyärɛ.  Cuɛ le̱y ɛmɔ thuk.
Kɛ thiaŋ, cu wut ɛmɔ loc wi̱c.  Cuɛ wä niɛn wi̱c.  Bakädɛ, cuɛ luny jɔk.  Cuɛ lony nöŋ le̱y mi cɛ käp a /ken ɛ näk.  Cu lony ɛmɔ jɛ cam, kä cu wut loc dhɔrɛ.
Cu lony ɛmɔ cua̱ määth wutä ɛmɔ.  /Caa ɣɔ̱k wutä mɔmɔ la camkɛ ɛ lony kɔ̱kiɛn.

1.  Ɛ ŋu mi tɔ̱ɔ̱c lony thaar jiaath kɛ jɛ?
2.  Ɛ ŋu mi pär le̱e̱y kɛ jɛ?
3.  Mëë ci lony keer, cuɛ ŋu lɛl?
4.  Ɛ ŋu mi gɔ̱l lony ɛ le̱y?
5.  Ɛ ŋu mi boŋ lony ɛ le̱y?
6.  Mëë cɛ cɔ̱a̱a̱ kac, cu ŋu tuɔk ɛn wanɔ?
7.  Ɛ ŋu mi /ken wut ɛmɔ dual kɛ kutdɛ?
8.  Mëë ci wut nyuur kut luɔny, cu lony ŋu lɛl?
9.  Ɛ ŋu mi cu wut ɛmɔ jɛ lɛl, mëë cɛ cɔ̱a̱a̱ ka̱m raar?
 
M



Mut

Lul ɛ wut mi kääk le̱e̱yni.  Cäŋ kɛl ci Lul wä kak rɛy ruɔ̱ɔ̱p mi thiek kɛ yieer.  Mëë cɛ cop däär ruɔ̱ɔ̱p, cuɛ mo̱k mi di̱i̱t ɛlɔ̱ŋ nɛn thaar jiaath mi tekɛ juaac ti ŋuan.
Mëë ci Lul ɛ nɛn a na̱n, cuɛ rɔcdɛ yɔ̱a̱c thi̱n kɛ mua̱lmua̱l.  Min cɛ cop thiekä, cuɛ wi̱cdɛ kap nhial i bɛ ku yiɛth kɛ mut.  Cuɛ ŋic ɛ mo̱k.  Kä le̱y ɛmɔ, /ci mut kɛl ɛ de̱e̱ näk kɛ ɣöö ŋɛɛnyɛ ɛlɔ̱ŋ.  Cuɛ loc jɔk kɛ jɔakjɔak.
Min cɛ riet kuic thok yiëër, cuɛ puɔ̱ɔ̱r da̱ŋ rɛw nɛn mäthkɛ thok waath.  Cu Lul wä thi̱n ɛ määth.  Cuɛ kɛl yiɛth kɛ mut ni ɣämdɛ.  Kä cu pua̱r ɛ ŋɔc kɛ wuɔ̱r mi di̱i̱t.  Cuɛ mut Lul naŋ.
Cu wut ɛmɔ ku ga̱a̱c ɛlɔ̱ŋ kɛ ɣöö cɛ duɔth kɛ tetkɛ.  Kä gua̱a̱th in cɛ yiɛth lo̱nyɛ kɛ riɛm mi di̱i̱t.  Cuɛ kɔrɛ ku luk mäni mëë kony cäŋ.  Jɛn cɛ be̱n wi̱c kɛ lɔc jiäk mi di̱i̱t.
Ni kɛ runwaŋ ɛlɔ̱ŋ, cu kɔŋ ker ni jɛn kä nɛy diaal.  Kä cuɛ tɛth piny, wëë mutdɛ go̱r.
Mëë cɛ wä raar thaar wec, cuɛ way nɛn a na̱n.  Cuɛ diw i ɛ jɛn le̱y ëë ci mutdɛ naŋ.  Kɛ thuɔ̱k, cuɛ wä jek ɛ jɛn pua̱a̱r ëë pan.  Min cɛ wä thi̱n, ci diit rɔ̱ bar kutdɛ, kä cuɛ mutdɛ je̱k thi̱n.
Cu lɔcdɛ tɛɛth ɛlɔ̱ŋ kɛ kuic muɔ̱tdɛ.  Cuɛ duŋdɛ jiaŋ, kä cuɛ ri̱ŋkɛ nöŋ ji̱ gɔalɛ.

1.  Lul la ŋu a lɛlɛ kɛ mutdɛ?
2.  Cuɛ ŋu mi di̱i̱t ɛlɔ̱ŋ nɛn thaar jiaath?
3.  Mëë cuɛ ŋic ɛ mo̱k, ɛ ŋu /ke̱nɛ jɛ yiɛth ɔ?
4.  Ɛ ŋu mi ci mut Lul naŋ?
5.  Lul cɛ luny cie̱ŋ kɛ ŋu?
6.  Mëë cɛ wä raar bakädɛ, cɛ ŋu nɛn thaar wec?
7.  Ci diit ŋu lɛl min cɛ cop kutdiɛn?
8.  Cu Lul luny jɔk kɛ ŋu ɛn cäŋ ɛmɔ?
 
N



Naath

Cäŋ kɛl tëë kɛ ruɔ̱n mi cu naath buɔth kɛ näk ɛlɔ̱ŋ.  Ruɔ̱n ɛmɔ, thilɛ bɛl kä thilɛ ɣɔw ɣɔ̱k ti de̱e̱ cam kɛ kuic buath.
Cuɛ wi̱c nath yi̱c ɛlɔ̱ŋ kɛ mi bi kɛn ɛ cäp.  Kɛ kɔr ni̱ni̱ tɔ̱tɔ̱, cu kuäär naath cɔl kä cuɛ kɛ jiök, “Gati, dho̱li li̱wkɛ kɛ thil kä mi cam kɛ.  Kɔn banɛ wä mut kiɛ banɛ wä pɛɛc kä Jäbɛ.”
Cu naath ɛ nhɔk ɛlɔ̱ŋ kɛ ɣöö nhɔk tha̱a̱ŋkiɛn ɛ i gɔa ni ɣöö baa kɛ wä näk ko̱o̱r.  Cu kuäär naath ku jiök, “Banɛ te kɛ ni̱n da̱ŋ rɛw, diɔ̱kdiɛn banɛ mut kap.”
Kɛ kɔr ni̱ni̱ da̱ŋ rɛw, cuaa ko̱r kap ɛ naath wäkɛ kä Jäbɛ.  Cu naath te kɛ ni̱n da̱ŋ ŋuaan däär ɔ.  Mëë cikɛ cop wi̱c Jäbɛni, cukɛ Jäbɛni joc, kä cukɛ tha̱a̱ŋkiɛn näk.
Cukɛ ɣɔ̱k ti ŋuan pɛc, kä cukɛ duɔ̱ɔ̱p kuany bäkɛ ro̱o̱liɛn.  Cukɛ buut kɛ ja̱l.  Kɛ thiaŋ, cukɛ pua̱t rɛy dɔar kɛ ɣɔ̱ɔ̱kiɛn,.  Cukɛ ruath näk kä cukɛ mi̱th kɛ ri̱ŋ ruaath.  Cukɛ maath kɛ pi̱ ti te rɛy puɔ̱ɔ̱l mi tɔt.
Mëë ɛ kɛn i tɛth kɛ ni̱n, cu Jäbɛ cop.  Cuɛ nyiëny kɛ naath kɛ ko̱r mi di̱i̱t ɛlɔ̱ŋ.  Ko̱r ɛmɔ cu naath rɔ̱ näk kɛ jɛ.  Ɛn guäth ɛmɔ, caa ɣɔ̱k moc naath ti naŋ kɛ.  Cu tha̱a̱ŋ nath lɔ nyiëny kɛ kɛ.  Cukɛ niɛn ko̱o̱r a mäni thaa diɔ̱k bakä.  Mëë caa thaa diɔ̱k kɛ nuth, cu Jäbɛ ni rɔ̱ bar.  Kä ɛn guäth ɛmɔ, cu naath ti ŋuan duɔth piny kä kɛ.  Cu naath ti jiɛn ŋuaan wi̱cdiɛn nɛy da̱ŋ rɛw li̱w kä Jäbɛ, kä cu naath ti jiɛn da̱ŋ rɛw wi̱cdiɛn nɛy da̱ŋ diɔ̱k li̱w kä Nuäri.
Cukɛ ɣɔ̱k diaal naŋ, kɛn Nuäri, kä cu Jäbɛ loc jɔk a thil yaŋ.  Cu lɔcdiɛn tɛɛth ɛlɔ̱ŋ kɛ ɣöö cikɛ ɣɔ̱k ti bi kɛn kɛ cam je̱k a /cikɛ bi lɛ li̱w kɛ buɔth.  Cukɛ naath tëë caa näk ko̱o̱r dho̱rkiɛn moc kɛ ɣɔ̱k ti ŋuan.  La ramɔ a te ni kɛ ɣɔ̱k ti jiɛn rɛw.  Cukɛ kuäär moc kɛ ɣɔ̱k bä kɛ ɣöö /ke̱nɛ wä pec Jäbɛ.  Cukɛ cak ɣɔ̱ɔ̱k cam kɛnɛ dhöör thääkni.
Ko̱r buath ɛ ko̱r mi jiäk ɛlɔ̱ŋ.  La naath a thuukɛ kɛ ɣöö thilɛ gua̱a̱th dɔ̱diɛn.  Ɛ jɛn lia̱a̱.  Mi ɛ kɛn i päl kɛn ɣɔ̱k, kä bikɛ wä li̱w a kulɛ gɔa ni ɣöö na̱kɛ kɛ gua̱a̱th ɣɔ̱ɔ̱k.  Kä ɛ jɛn mi moc Nuäri tɛr kɛ Jäbɛ.

1.  Ɛ ŋu mi ci tuɔk kɛ kɔr runä?
2.  Ɛ ŋu mi cu kuäär ɛ la̱r naath mëë cikɛ be̱n?
3.  Ɛ ŋu mi nhɔk naath ɛ i bikɛ mut kap?
4.  Ci naath wä mut winith?
5.  Ɛ ŋu mi na̱k kɛ Jäbɛni?
6.  Mëë cikɛ ɣɔ̱k pɛc, cukɛ wä ni?
7.  Ɛ ŋu mi bä kɛ Jäbɛ kɔɔr naath?
8.  Ɛ pɛk mi nin di cu liw kuicni diaal tɔ?
9.  Ɛ ŋu mi muɔc kɛ dhör nɛyni ti caa näk?
10.  Ɛ ŋu jiäk kɛ ko̱r buath ɔ?
 
Nh



Nhiaal

Mëë dan tëë kɛ ruɔ̱n kɛl mi ci nhiaal thil ro̱o̱l kɛɛliw.  Ruɔ̱n ɛmɔ cuɛ wi̱c nath yi̱c ɛlɔ̱ŋ kɛ mɔ ba lɛl ɔ.  Kɛ kuic ɛmɔ yi̱cɛ wi̱c nath kɛ ɣõõ thilɛ wal tin cam ɣɔ̱k kɛ, kä /ci naath pith.  Ɣɔw kɛɛliw buɔyɛ, thilɛ juaac ti tɔ̱ɔ̱c, kä cɛ mat kɛ thil pi̱i̱ni bä.  Naath diaal ciaŋkɛ ni jɔk kiɛr.  Ɛn gua̱th ɛmɔ caa wal jɔak kiɛri thuk ɛ ɣɔ̱k, a nyuɛykɛ ni juaac ti ko̱o̱t.
Mëë cɛ wi̱c nath ku yi̱c ɛlɔ̱ŋ kä guic kɛn ɛ thilɛ pieth caa pay bärɔw, cukɛ wi̱cdiɛn car a bum ɛ tet.  Cukɛ ɣɔ̱k ka̱n thuk duelikiɛn kɛl kɛɛli.  Cukɛ wä kä ɔ̱undɛŋ kɛ ɣöö ɛ kɛn i la nhiaal a ŋun ɛ.
Cukɛ jɛ ka̱m ɣɔ̱k.  Cuɛ kɛ thiec kɛ mɔ cikɛ jɛ moc ɣɔ̱k ɔ.  Cukɛ jɛ loc, kä cukɛ jɛ jiök, “Kɔn ci nɛy cuuc ɛlɔ̱ŋ kɛ thil nhial.  Ɣɔ̱ɔ̱kkɔ cikɛ cuuc ɛlɔ̱ŋ kɛ ɣöö thilɛ kɛ wal kä dak pi̱i̱kiɛn.  Rɛwdɛ, kɔn/ke̱n nɛy pieth ni mëë ku ɣɔw ɛ ruel, cu mäni tämɛ.  Kɛ kuic ɛmɔ ɛ jɛn mi bä kɛ nɛy kä ji̱ kɛ ɣöö bi nɔmɔ be̱n rialikä.”
Ɛn gua̱th ɛmɔ, cuɛ naath moc kɛ ɣök pi̱i̱ni mi caa moc pi̱w.  Kä cuɛ kɛ jiök, “Yɛn, bä yɛ ka̱m ɣök ɛmɛ.  Te rɛydɛ kɛ pi̱w.  Kä mi wä yɛn cop wic, tiɛthɛ ti tɔt piny.  /Cuayɛ kɛ woc piny kɛn diaal, kɛ ɣöö mi ci nhiaal rɔ ka̱p cuɔŋ kɛ ni̱n ti tɔt, bia ti tɔt nyɔk kɛ ti̱eth, kä bi nhiaal rɔ nyɔk kɛ dɛm.”  
Mëë ci naath cop wic, cukɛ wee, “Ɛ kac.  /Ci ti tɔt naath bi luäŋ.  Baa kɛ rep.”
Cukɛ ɣök ɛmɔ tiath.  Cu pi̱w diaal be̱n raar.  Kä ni ɛn gua̱a̱th ɛmɔ, cu nhiaal rɔ je̱k.  Cuɛ jɛ wuɔc piny kä cuɛ dɛm ɛn nhiaal ɛ nhiam ɛmɔ kɛ thaani bäkɛl.  Mëë ruɔ̱ndɛ, cuɛ rɔ nyɔk kɛ dɛm.  Ni̱n da̱ŋ bäŋuan la dɛm ɛ.
Cu naath loc jɔk kä ɔ̱undɛŋ, kä cuɛ nhiaal ka̱p cuɔ̱ŋ.  Cua dɛm ɛ kɛl kɛɛli.

1.  Ɛ ŋu mi ciɛŋ naath diaal ɛ jɔk kiɛr?
2.  Kä ɛ ŋu mi cam ɣɔ̱k ɛ?
3.  Mëë ci naath ɛ guic thilɛ nhiaal, cukɛ ŋu lɛl?
4.  Ɛ ŋa cikɛ wä kä jɛ?
5.  Mɛmɛ ɛ thuɔ̱k?  Ɛ ŋa la nhiaal a jak kä dɛm ɔ?
6.  Cu naath ɔ̱undɛŋ jiök idi?
7.  Ɛ ŋu mi cu ɔ̱undɛŋ ɛ ka̱m naath?
8.  Kä cuɛ kɛ jiök idi?
9.  Ɛ ŋu mi cu naath ɛ lar mëë cikɛ cop wi̱c?
10.  Mëë ci nhiaal dɛm ɛlɔ̱ŋ, cu naath ŋu lɛl?
 
Ny



Nyaŋ

Nyaŋ ɛ le̱y mi la ciɛŋ ni rɛy pi̱i̱ni.  Mi ci yier thia̱ŋ ɛlɔ̱ŋ la gua̱nni gaan gaatkiɛn a rue̱c ruac kɛ kuic thuɔk yiëër, kɛ ɣöö tekɛ nyaŋ mi di̱i̱t mi go̱r naath kɛnɛ ɣɔ̱k a mäni det bä.  Thilɛ mi pälɛ.
Ci dhɔɔl cuuc kɛ guec dɛɛyni kɛnɛ det.  Kä ci wutni cuuc bä kɛ ɣɔ̱k tin di̱t.  Kä gaŋ naath pua̱nykiɛn bä, kɛ ɣöö ɛ nyaŋ mi jiääk.  Wä mään yieer ɛ riɛk mi di̱i̱t ɛlɔ̱ŋ.
Tëë kɛ wut kɛl mi te wic ɛmɔ cɛ wi̱cdɛ car kɛ ca̱p mi dee naath kään kɛ jɛ.  A mäni ɣɔ̱k kɛ det kɛ dɛy bä.  Wut ɛmɔ cɔalɛ Bol.  Mëë cɛ guic, ɛn Bol, cuɛ naath jiök i “Bi kɔn jiɛn ti ba̱rba̱a̱r kɛnɛ kuiy jɔp kɔn diaal, kɛ ɣöö bi kɔn thok waath rɛk, gua̱a̱th in bi nyinkɔn a mäth thi̱n.  A mäni jiöm pi̱i̱ni kä män, kɛ puaakdiɛn kɛ gaatkiɛn, a mäni puanykɔn bä.”  Cu kɛn diaal ca̱p ɛmɔ nhɔk ɛlɔ̱ŋ.
Cu ramɔ ka̱n ni jo̱pdɛ, wëë ruup.  Jɔp kɛn jiɛn kä matkɛ kuiy thi̱n bä.  Mëë cikɛ thuɔ̱k, cukɛ jiɛn kɛ kuiy ku dëth thok waath.  Kä ɛn gua̱a̱th ɛmɔ ci pi̱ wä piny, a /ke̱n mak yiëër ni be̱n.  Cukɛ jiɛn ti dhökdhöök kä bärkɛ ɛlɔ̱ŋ tɛt piny thok waath gua̱a̱th mi catcat.  Kɛ kuic ɛmɔ, cikɛ thär jiɛn tin caa tɛt piny dua̱c kuiy ɛlɔ̱ŋ, kɛ ɣöö /cɛ bi cooth kɛ pinydiɛn.
Mëë ci yier mak a cɛ gua̱a̱th in caa rɛk cop, cu ji̱ wec ɛmɔ ca̱p Bol je̱k ɛ ca̱p mi gɔa ɛlɔ̱ŋ.  Cu ɣɔ̱ɔ̱kkiɛn kɛ det kɛnɛ dɛy a bä maath a gɔaa.  La män a wä jiɔm kɛ pi̱ kä bikɛ puaak kä /cikɛ dual.  Ŋar dhɔɔl thok waath, kä gueckɛ dɛɛykiɛn kɛ detkiɛn.  Thil ɛ mi jiääk.
Kɛ gua̱a̱th mi cet kɛ pay wäl, ci wi̱c nath ruec kɛ nyaŋ.  Kä kuic kɛn ɛ ci kuiy dhiap, kiɛ ci löny kɛ lɔk.  Ci duɔth ni pua̱ny jiɛn tin di̱t thi̱n a /cɛ te kɛ kuil ti de̱e̱ cooth kɛ nyaŋ.  Kä kuic naath ɛ.
Cäŋ kɛl ci ɣɔ̱k wä maath thok waath.  Tëë kɛ yaŋ kɛl mi bo̱o̱r mi te rɛy ɣɔ̱ɔ̱k.  Yaŋ ɛmɔ ɛ ŋöc yaaŋ mi di̱i̱t, kä payɛ di̱eth.  Yaŋ ɛmɔ ɛ yaaŋ däman Bol mi cɔali Dak.  Kä jɛn thilɛ jɛ ɣɔ̱k ti ŋuan, ɛ jɛn yaŋ ɛmɔ kä rɔadɛ.
Mëë ci ɣɔ̱k wä yieer, cu nyaŋ rɔɔdɛ yuɔ̱r yaŋ.  Cukɛ kue̱e̱r kɛ pe̱k mi bäär.  Thilɛ ram mi bä thok yiëër kɛ ɣöö naath ci wi̱cdiɛn rueec kɛ päth da̱ŋ ŋuaan ti ci thuk thilɛ kɛk nyaŋ mi liɛŋkɛ.  Yaŋ cɛ nyaŋ yɔ̱a̱c ni raar kä /cɛ yaŋ päl.  Ci lɔcdɛ di̱t ɛlɔ̱ŋ kɛ yaŋ ɛmɔ.
Mëë cikɛ jääny, ci wut mi jäl kɛ mut be̱n thok waath.  Mëë cɛ nyaŋ nɛn, cuɛ yiɛth ni gua̱a̱th yieeynikɛ kä cuɛ li̱w.
Mëë ci wec ɛ liŋ ɛn ɣöö ci nyaŋ in ci naath cuc li̱w, cu lo̱ckiɛn tɛɛth kɛ wut ɛmɔ.  Wut ɛmɔ cɔal ciötdɛ i Gatluaak.  Cuɛ yaŋ nööŋ wic.  Ci nyaŋ ɛ moc kɛ buɔ̱ɔ̱t ti jiäk.  Kä cu naath wä kɛ ɣöö bikɛ ri̱ŋ nyaaŋ wä nööŋ wi̱c.
Bol cɛ däman ni Dak jiök i “Gatmaar, bi ki̱i̱m wä go̱r kɛ ɣöö bɛ buɔ̱ɔ̱t yaaŋ ɛmɛ be̱n moc kɛ wäl.  Kä bɛ jɛ be̱n tom bä.  Dɔ̱ŋ bi yaaŋdu gɔaa.”
Cu Dak wä kä ki̱i̱m kɛ ɣöö bɛ yaŋ be̱n la̱t.  Mëë cɛ cop, cuɛ buɔ̱ɔ̱t yaaŋ moc wäl kä toomɛ jɛ bä.  Cu yaŋ ɛmɔ gɔaa.

1.  Nyaŋ la ciɛŋɛ ni winith?
2.  Mi yier thiaŋɛ, la gua̱nni gaan gaatkiɛn a jiök idi?
3.  Ci dhɔɔl cuuc kɛ guic ŋu kä?
4.  Kä ɛ ŋu gaŋ naath pua̱nykiɛn kɛ jɛ mɔ?
5.  Ji wec ɛmɔ cikɛ ŋu la̱t thok waath?
6.  Cu ɣɔ̱ɔ̱kkiɛn kɛnɛ det kɛ dɛɛy tee di?
7.  Kɛ pay wäl, ci wi̱c nath ruec kɛ ŋu?
8.  Cäŋ kɛl ci ŋu tuɔk?
9.  Ci ŋa ɛ jek?
10.  Wut ɛmɔ cɛ nyaŋ yiɛth kɛ ŋu?
11.  Ɛ ŋu /ke̱n yaŋ li̱w ɔ?
 
ɔ̱



ɔ̱ɔ̱m

Cäŋ kɛl ci Man Dɛɛŋ kɔk kɛ ŋɔ̱m mi gɔa.  Ŋɔ̱m ɛmɔ, cuɛ jɛ kɔk kɛ yio̱w da̱ŋ wäl.  Ŋɔ̱m ɛmɛ, kɔkɛ jɛ kä wut mi bël.  Ɛ ŋɔ̱m mi gɔa kä di̱t.  Cu Man Dɛɛŋ lɔcdɛ tɛɛth ɛlɔ̱ŋ kɛ ŋɔ̱m mi gɔa mi cɛ kɔk.  Cuɛ jɛ nööŋ dhɔrɛ.
Man Dɛɛŋ cuɛ kua̱ ŋukɛ kɛ ŋɔ̱mdɛ.  /Cɛ la wëë lim kɛ ŋɔ̱m cet kɛ mëë thilɛ jɛ ŋɔ̱m.  Cuɛ tee kɛ ŋɔ̱mdɛ kɛ päth da̱ŋ bädäk.  Kɛ bäŋuandiɛn, cu ciek däman be̱n kɛ ɣöö bɛ ŋɔ̱m be̱n naŋ.  Cuɛ Man Dɛɛŋ thiec kɛ ŋɔ̱m kɛ ɣöö dee ɛ wä ŋɛɛr kɛ tua̱t kɛ jɛ.  Cu Man Dɛɛŋ ɛ ka̱m ŋɔ̱m.
Kɛ kɔr ni̱ni̱ da̱ŋ rɛw, cuɛ Man Dɛɛŋ no̱p i ci ŋɔ̱mdu bath.  Cu Man Dɛɛŋ lɔcdɛ jiääk ɛlɔ̱ŋ, kä cuɛ wä dhɔr däman kä cuɛ ciek däman jiök, “Jin bi ŋɔ̱mdä col kɛ ɣöö /ciɛ ɣän kämɛ ji̱ mɔ.  Wä ji̱n ɛ ka̱n kɛ tët.”
Cu ciek däman ɛ jiök, “Ɣän bä mi cuɔlä jɛ je̱k nikä?”
Cukɛ wä gua̱a̱th ëë bath ŋɔ̱m Man Dɛɛŋ thi̱n.  Cukɛ jɛ go̱r ɛlɔ̱ŋ, /ke̱n kɛn ɛ je̱k a mäni mëë ci cäŋ kony.  Cukɛ wä wi̱c kä cu Man Dɛɛŋ wä dhɔrɛ.
Mëë ruɔ̱ndɛ, cu Man Dɛɛŋ rɔ nyɔk kɛ loc jɔk kɛ kuic ŋɔ̱a̱mdɛ.  Cukɛ jɛ wä nyɔk kɛ gör kɛnɛ ciek däman.  Mëë ci cäŋ lɛp, cukɛ wä wi̱c kɛnɛ ciek däman.  Cukɛ wä maath kɛ pi̱w kä cukɛ wä mi̱th kɛ kuän cie̱ŋ.  Mëë ci cäŋ rɔ buɔ̱k, cukɛ loc thi̱n.
ɔ̱ɔ̱m Man Dɛɛŋ cɛ gul bath rɛy tuätä.  Jɛn cɛ wä pɛn rɛy tuätä mi te thok yiëër.  Gua̱a̱th tuätä mɔmɔ cɛ lɔ̱ kööt kɛ kɔr ni̱ni̱ da̱ŋ rɛw tëë ci pa̱k kɛ ciek däman Man Dɛɛŋ a /ke̱nɛ be̱n gör.
Mëë görkɛ, cu Man Dɛɛŋ ŋɔ̱mdɛ dɔny piny.  Cuɛ jɛ thiap, kä cuɛ jɛ jek ɛ ŋɔ̱m.  Cuɛ ciek däman cɔl.  Mëë cɛ be̱n, cu Man Dɛɛŋ ŋɔ̱m ka̱m raar.  Cu ciek däman Man Dɛɛŋ lɔcdɛ tɛɛth ɛlɔ̱ŋ kɛ ɣöö caa ŋɔ̱m Man Dɛɛŋ jek.  Cu Man Dɛɛŋ ŋɔ̱m ka̱m ciek ɛmɔ, kä cukɛ wä dhɔr däman.
Cuɛ ciek däman jiök,“Ji̱n bi ŋɔ̱m ɛmɛ ka̱n kɛ ɣöö cɛ bath kä ci kɔn ɛ jek.”
Cu ciek däman Man Dɛɛŋ ŋɔ̱m ka̱n, kä cu Man Dɛɛŋ wä dhɔrɛ.

1.  Man Dɛɛŋ ɛ ŋu mi ko̱kɛ ŋɔ̱m kɛ yio̱w wäl?
2.  Ɛ ŋu mi /ci Man Dɛɛŋ ɛ li̱m kɛ ŋɔ̱m?
3.  Ɛ ŋa mi  cu Man Dɛɛŋ thiec?
4.  Ɛ ŋu mi wä ciek ɛmɔ jɛ lɛl ŋɔ̱m?
5.  Ɛ ŋu mi no̱p ciek däman ɛ jɛ?
6.  Man Dɛɛŋ cuɛ ŋu lɛl mëë ci ŋɔ̱mdɛ bath?
7.  Mëë ruɔ̱ndɛ, cu Man Dɛɛŋ ŋu lɛl?
8.  Ŋɔ̱m Man Dɛɛŋ cɛ pɛn ni kä?
9.  Ɛ ŋu mi tɛth kɛ lɔc ciëk däman Man Dɛɛŋ?
10.  Cu Man Dɛɛŋ ciek däman jiök idi?
 
O



Goŋ

Goŋ kɛ diit ti cet kɛ manpalɛɛkni.  Duŋdiɛn ɣöö ciɛŋ kɛn ni dɔr.  Goŋ tekɛ kɛ ciaaŋ mi bɛcbɛc mi ci naath bɛl pith. Thilɛ ram mi la te cie̱ŋ kɛ ɣöö la kɛn bɛl a wät a bi kak duɔth ni baŋ mi ka̱n ɛ tit.  Kä mi /ke̱n naath ni pi̱eth a ŋot ɣɔw ɛ mey, la kɛn ɛ tɛt ni piny thär juaacni.
Rɛy tɔ̱ɔ̱rä, kɛ rup gua̱a̱th mi ci waaŋ, bi tur ɛ kac ni nhial, kä goŋ cɔa̱ŋkɛ kä kɛtkɛ ditdiɛn i
	  “Guɔŋ ɣöö kɛɛdä wa,
	   Guɔŋ ɛ liac,
	   Ci maar kɛ dɔw, cä tuur ku tuk,
	   Ca̱a̱ guɔŋ.”
Bikɛ ku ma̱y inɔ a mäni mi wä ɣɔw a ruel.  La kɛn a bi̱i̱m ni pi̱eth bɛl.  Bi naath cu tekɛ riɛk.  Kɛ ɣöö de̱e̱ goŋ bɛl wät rɛy ka̱a̱kni, la naath diaal ɛ ker ni kɛ runwaŋ mi ŋot goŋ /ke̱nkɛ ni be̱n rɛy ka̱a̱kni.
Dhɔɔl cikɛ ca̱p mi gɔa la̱t.  Cikɛ wee, “Bi kɔn rɔ̱ gör de̱p ti bi kɔn kɛ dɛɛp goŋ tin la bɛlkɔn a wa̱tkɛ.”
Ca̱p ɛmɔ cäpɛ dho̱o̱l mi cɔali Dɛŋ kɛnɛ Gatwec mi la määthdɛ.  Cu dhɔɔl tin kɔ̱ŋ ca̱p ɛmɔ nhɔk ɛlɔ̱ŋ.
Mëë cikɛ de̱p jek, ci kɛn kɛ tak cet kɛɛ cambak min la ka̱a̱p kɛ rɛc yieer ɛ nɛy tin la dep.  Cu kɛn diaal de̱pkiɛn ku pua̱t dupni tin la bëë kɛ goŋ rɛy ka̱a̱knikiɛn.
Kɛ cäŋ ɛmɔ cu de̱p Gatwec ka̱p kɛ goŋ da̱ŋ rɛw.  Ci kɛl ka̱p kɛ ŋuäkdɛ, min dɔ̱ŋ käpɛ cio̱kädɛ.  Min ci Gatwec gua̱th dëëpdɛ nɛn a ci tur ɛ wee no̱k, cɛ ŋa̱c i ci guɔŋ ka̱p kɛ de̱pdɛ.  Cuɛ riŋ thi̱n.  Cɛ kɛ wä je̱k ɛ thuɔ̱k cikɛ rɔ̱ nay kɛ de̱p a thilɛ gua̱a̱th mi dëë lony rɔ̱.
Kɛ bua̱k ca̱ŋ, ci de̱p Dɛɛŋ ka̱p kɛ ŋuaan ti di̱t.  Dhɔɔl ci lo̱ckiɛn tɛɛth kɛ ɣöö cikɛ goŋ da̱ŋ bäkɛl käp.
Mëë ci ɣɔw ɛ thiaŋ a ci goŋ wä tɔ̱ɔ̱c, cikɛ tin ci kɛn kɛ käp nööŋ wi̱c.  Kä cikɛ juätkiɛn luk geek ka̱a̱knikiɛn.  Cikɛ päl ni duɔ̱ɔ̱p in bi be̱n kɛ goŋ rɛy ka̱a̱kni gua̱a̱th in cikɛ de̱pkiɛn la̱th thi̱n.  Dɛŋ kɛnɛ Gatwec cikɛ ka̱a̱kkiɛn gaŋ a gɔaa.  Thilɛ mi jiääk.
Tëë kɛ dho̱o̱l kɛl mi cɔal i Jak kɛnɛ nyiman mi cɔal i Nyaköör.  Cikɛ kakdiɛn pa̱l guɔŋ a ci kɛn ɛ wät a thil kɛl mi ci päl rɛydɛ, kɛ ɣöö /ci kɛn ŋɔal ɛ ker kɛ runwaŋ a /ke̱n goŋ ni be̱n raar ruup.  Kɛ kuic ɛmɔ, gɔa ni ɣöö bi kɔn nyin mi̱eth yop agɔa.

1.  Goŋ kɛ diit ti cet kɛ ŋu?
2.  Tëë kɛ ciaaŋ mi bɛcbɛc kɛ kuic ŋukä?
3.  Kɛ mey la kɛn ɛ cam ni ŋu?
4.  Mi ci naath pi̱eth kɛ bɛl, bi ŋu tuɔk?
5.  Dɛŋ kɛnɛ Gatwec cikɛ ŋu cäp?
6.  Cu kɛn de̱pkiɛn pua̱t gua̱a̱th in mith?
7.  Kɛ cäŋ ɛmɛ cu de̱p Gatwec ŋu käp?
8.  Jak kɛnɛ Nyaköör ci kakdiɛn tee di?
 
Ŋ



Kɔm

Kɔm ɛ mi gɔa kɛ ɣöö ɛ duŋ nyuurä kä naath.  Mi gɔ̱ri kɛ warɛgakni la nyuuri kɛ jɛ.  Kä gɔ̱a̱r piny mi thil kɔm /caa gɔa ɛ, kɛ ɣöö la ŋuäk ram mi gɔ̱r a luaŋɛ.
Kɔm ɛmɔ caa la̱t kɛ la̱t mi gɔa.  Tëë kɛ ciök da̱ŋ ŋuaan, kä caa moc kɛ gua̱a̱th mi bi raan jɔkdɛ ɛ caak thi̱n mi gɔ̱rɛ.  Kä ci tha̱a̱ŋ nath a riɛk kɛ kɔm mi bi raan jɔkdɛ nhiat thi̱n.  Ri̱w nath la kɛn a pe̱k kɛ kɔm mi ci raan ɛ je̱k.  Bɛ nyuur thi̱n bä.
Ɣän cä ŋi̱i̱c dho̱li kɔn nɛn kä Kuanylualthɔ̱a̱n.  Jɛn ŋi̱i̱c ɛmɔ cɔal ɛ Nyakuan.  Jɛn /caa riɛkɛ kɛ kɔm mi bɛ jɔkdɛ cak thi̱n.  Tëë kɛ duɔ̱ɔ̱r mi caa la̱t cet kɛ kɔm a tëë kɛ ciök da̱ŋ ŋuaan bä cie kɔamni diaal.  Yɛn /ka̱nɛ jɛ met nɛn dueelgɔ̱rkä kä Kuanylualthɔ̱a̱n a kapɛ jɛ kɛ jɔk jiök thiɛliɛkdɛ?  Ɣän cä jɛ nɛn a cɛ jɛ yian thi̱n.  Kä mëë cɛ cop dueelgɔ̱rkä, cuɛ jɛ ka̱n, cɛ nyuur kɛ jɛ.  Kɔm ɛmɔ la jɛ a ma̱a̱tkɛ cet kɛ kɔm biey min la nyuur kɛ kua̱r luɔ̱ɔ̱kni thaar kɔtä min di̱i̱t.  Duŋdɛ ɣöö kuiy kɔmdɛ, ɛn ŋi̱i̱c ɛmɔ, a /ci ram mi dho̱kdho̱k ɛlɔ̱ŋ de̱e̱ ro̱ŋ thi̱n.
Ci Dɛŋ ɛ lar, “Ci ɣän ciek mi di̱i̱t ɛlɔ̱ŋ nɛn.  Ciek ɛmɔ nɛɛnä jɛ kä Malakal.  Ɣän diɛwä jɛ i ɛ ciek Jalaap, gati.”
Ci kɛn ɛ loc i “Kä dɔ̱ŋ ɛ jɛn ci̱ lar ɔ.”
Ci Dɛŋ kɛ jiök i “Ciek ɛ cä nɛn ɔ /cɛ de̱e̱ ro̱ŋ kä kɔm kua̱ran, dhɔɔl.  Kɛ ɣöö dho̱kɛ ɛlɔ̱ŋ.”
Tëë kɛ kɔm mi dɔŋ tekɛ ciök da̱ŋ ŋuaan bä kiɛ ciök diɔ̱k.  Jɛn bä cɔal kɛ jɛ kɔm ɛ naath.  Kɔm ɛmɔ ɛ mi la cäk kɛ naath mi ci raan tɔ̱ɔ̱c kɛ wäär.  Kɔm ɛmɔ ɛ duŋ nɛyni ti cieŋ rɛy wi̱cni Nuärä.  Nɛy ti cieŋ rɛɛk la cäkkɛ kɛ bi̱i̱y mi caa moc kɛ lath mi di̱i̱t.
Cäŋ kɛl ci wutni da̱ŋ rɛw wä rɛy ruɔ̱ɔ̱p ɛ kɛn i wäkɛ jɔp kɛ kɔamni ti bia̱ tɔ̱ɔ̱c kɛ kɛ.  Cukɛ rup mi di̱i̱t jäl.  Kɛn tekɛ kɛ ŋaknɔm.  Wutni da̱ŋ rɛw tɔ̱tɔ̱ kɛl cɔal ɛ Biɛl, kɛl cɔal ɛ Kun.  Ŋaknɔmdiɛn, ɛ Biɛl i “Bi kɔn jɔp ni kɔamni thɔ̱a̱a̱ri”, kä ɛ Kun i “Bi kɔn jɔp ni kɔamni ŋueerä.”  Ruac wutni da̱ŋ rɛw cɛ kɛ de̱e̱ jaa buut ni dɔɔr.
Min cikɛ ku ŋɔ̱a̱ŋ, ci ramɔ min nhɔk ɛ ku jɔp kä kɛn diaal.  Cukɛ ku be̱n wi̱c kɛ kɔamnikiɛn.

1.  Kɔm ɛ ŋu lotɛ mɔ kä naath?
2.  Ŋi̱i̱c dho̱li mi ci̱ nɛn kä Kuanylualthɔ̱a̱n cɔal ɛ di?
3.  Jɛn la kɔmdɛ a kap ɛ kɛ lee ŋu mi wee dueel gɔ̱rkä?
4.  Ɛ ŋu ci Dɛŋ ɛ nɛn ɔ kä Malakal?
5.  Kɔamni tekɛ kɛ gua̱a̱th da̱ŋ di?
6.  Ɛ ŋu wä wutni da̱ŋ rɛw rɛy ruɔ̱ɔ̱p kɛ jɛ mɔ?
7.  Wutni tɔ̱tɔ̱ ɛ ŋu ci kɛn ɛ la̱t ɔ?
8.  Ci ruacdiɛn thuuk idi?
9.  Kɔamnikiɛn tɔ̱tɔ̱ bi kɛn kɛ lɛl ŋu?
 
P



Puur

Cäŋ kɛl ci Gua̱n Dɛɛŋ wä puur kɛ puurɛ.  Mëë cɛ cop rɛy kakädɛ, cuɛ wä gua̱a̱th mi te kɛ jol.  Cuɛ puur thi̱n kɛ puur.  Kä te tapdɛ gekädɛ kɛ ciöm mi di̱i̱t.
Kɛ gua̱a̱th mi cɛ käp puɔ̱r, cua le̱y joɔc kɛ rɛy kakädɛ.  Ɛn gua̱th ɛmɔ, /ke̱nɛ bith lɛ ka̱n.  Cuɛ rɔ pur kɛ puur tetädɛ.  Cukɛ jɛ ŋɔc kɛnɛ  le̱y ɛmɔ.  Mëë cɛ le̱y cop, cuɛ jɛ yiɛth kɛ puur.  Kä cu puur pɛn gua̱a̱th mi kuic ɛ.
Ɛn gua̱th ɛmɔ, cu le̱y ɛmɔ läny.  /Ke̱n kɛn ɛ näk, cuɛ wä.  Cu Gua̱n Dɛɛŋ be̱n gua̱a̱th ëë yiɛthɛ le̱y thi̱n.  Cuɛ puur ɛmɔ go̱r ɛlɔ̱ŋ.  /Ke̱nɛ jɛ jek, kä ɛ jɛn puur mi nhɔk ɛ ni jɛ.  Cuɛ wi̱cdɛ yi̱c kɛ mɔ bɛ lɛl ɔ.  Mëë cɛ jɛ go̱r kä /ke̱nɛ jɛ jek, cuɛ wä dhɔrɛ a jiäk lɔcdɛ ɛlɔ̱ŋ.
Ɛn gua̱a̱th in yiɛthɛ le̱y thi̱n, ci puur rɔ do̱th.  Cɛ pɛn waaŋ kɔ̱kä.  /Ke̱n Gua̱n Dɛɛŋ ɛ nɛn.  Cuɛ niɛn dhɔɔrɛ jiäk lɔcdɛ ɛlɔ̱ŋ.  Mëë ci ɣɔw baak, cuɛ wä gua̱a̱th in ci puurɛ bath thi̱n.  Cuɛ jɛ go̱r kɛ cäŋdäär kɛɛliw.
Kɛ thiaŋ, cuɛ gaatkɛ cɔl kɛ ɣöö bikɛ jɛ luäk kɛ gör puɔ̱r.  Cu gaatkɛ be̱n kä cukɛ gua̱ndiɛn luäk kɛ gör puɔ̱r.  Cukɛ puur ɛmɔ go̱r a mäni thaa dhieec.  Kɛ thaa dhieec kɛ nuth, cu gatdɛ min tɔt ɛ jek waaŋ kɔkä.  Kä cuɛ jɛ nyuɔ̱th gua̱n.
Cu gua̱n lɔcdɛ tɛɛth ɛlɔ̱ŋ kɛ ɣöö caa puurɛ jek.  Cukɛ loc cie̱ŋ kɛnɛ gaatkɛ.  Cu Gua̱n Dɛɛŋ puurɛ moc tueeth dɔ̱diɛn.  /Ke̱n puurɛ rɔ nyɔk kɛ bath.  Cu lɔc nath tɛɛth ɛlɔ̱ŋ bä kɛ ɣöö caa puurɛ jek.
Mi ci duŋdu bath kä tiit ji̱n gua̱thdɛ, /cu jɛ päl.  Go̱r ɛ kɛ päl lɔac piny.  Bi̱ jɛ jek ɛn mɔmɔ.  Ɛ jɛn mi jek Gua̱n Dɛɛŋ ɛ puurɛ.

1.  Gua̱n Dɛɛŋ wëë pur ni ŋu kɛ puur?
2.  Ɛ ŋu mi ci Gua̱n Dɛɛŋ ɛ naŋ kɛ rɔ kɛɛl?
3.  Ɛ ŋu mi cu Gua̱n Dɛɛŋ rɔ pur kɛ jɛ?
4.  Cu Gua̱n Dɛɛŋ le̱y yiɛth kɛ ŋu?
5.  Ɛ ŋu mi go̱r Gua̱n Dɛɛŋ ɛ gua̱a̱th ëë cɛ le̱y yiɛth thi̱n?
6.  Gua̱n Dɛɛŋ cuɛ puurɛ jek kɛ cäŋ ɛmɔ?
7.  Ɛ ŋu mi cio̱l Gua̱n Dɛɛŋ ɛ gaatkɛ?
8.  Puur Gua̱n Dɛɛŋ jek kɛn ɛ winith?
9.  Mi ci duŋdu bath, bi̱ ŋu lɛl?
 
R



Rɔw

Tëë kɛ ruɔ̱n kɛl mi ci naath ɣöth.  Ci naath ɣo̱th gua̱a̱th mi na̱n.  Mëë cikɛ cop ɛn wi̱c ɛmɔ, cukɛ pua̱t wi̱c kiɛr.  Kɛ kɔr gua̱a̱th mi tɔt, cu wal wecdiɛn thuuk, kä cukɛ jɛ car ɛn ɣöö bikɛ ɣo̱th wi̱c dɔ̱diɛn kuiy yiëër.
Yier ɛmɔ tëë kɛ rɔw mi di̱i̱t ɛlɔ̱ŋ.  Rɔw ɛmɔ penɛ naath jiëth.  Mi ci naath wee jiethkɛ, bɛ be̱n raar yieer kä bɛ naath joc a mäni ɣɔ̱k.  Cuɛ naath wi̱cdiɛn yi̱c ɛlɔ̱ŋ kɛ mi bi kɛn ɛ cäp.  Cukɛ ŋaknɔm ku ŋak.  Lar tha̱a̱ŋ nath ɛ ɛn ɣöö dëë jɛ la̱r turuk, kä bi tha̱a̱ŋkiɛn wee dëë jɛ näk.
Mëë cikɛ ca̱riɛn ku mat, cukɛ jɛ lar ɛn ɣöö bikɛ turuk la̱r lär.  Cu ram kɛl wä rɛɛk.  Kä cuɛ jɛ wä la̱r turuk.  Bakädɛ, cukɛ be̱n wi̱c kɛnɛ lathker mi jäl kɛ macdɛ.  Cukɛ niɛn wi̱c.
Mëë ruɔ̱ndɛ, cukɛ ɣɔ̱ɔ̱kkiɛn nyoŋ kä cukɛ kɛ yɔ̱a̱t yieer.  Mëë ci ɣɔ̱k gua̱a̱th mi lueŋ cop, cu rɔw ɛmɔ päl.  Cu ɣɔ̱k rɔ̱ bar.  Kä cu lathker ɛmɔ macdɛ ka̱n kä cuɛ jɛ pin kɛ mac.  Ni ɛ gua̱a̱th ɛmɔ,cu rɔw bony.
Mëë ci rɔw bony, cua wee, “Nyɔakɛ ɣɔ̱k kɛ yɔ̱t yieer.”  Cukɛ jɛ lo̱k ɛn ɣöö wäkɛ yieer.
Kɛ gua̱a̱th mi tɔt, cu rɔw rɔ nyɔk kɛ päl.  Cu lathker jɛ bär kɛ mac kä cuɛ jɛ dui̱r.  Cu rɔw bony.  Cu naath lɛ guic mi bɛ päl.  /Ke̱nɛ jäny, cuɛ rɔɔdɛ nyɔk kɛ päl.  Cu lathker jɛ nyɔk kɛ ba̱r.  Cuɛ jɛ bär ni puɔ̱ɔ̱nydɛ.
Ɛn gua̱a̱th ɛmɔ, cuɛ ku riɛr ɛlɔ̱ŋ.  La riŋɛ raar kä bɛ riŋ yieer.  Cu naath diaal rɔ bar wi̱c kɛ ɣöö joc rɔw kɛ.  Ɛ ni lathker kɛnɛ wutni /ke̱n rɔ̱ bar tɔ̱.
Cu lathker jɛ nyɔk kɛ ba̱r kä cuɛ jɛ näk.  Cu rɔw wä tɛɛth thok yieer.  Cu naath ɛ jiaŋ kä cukɛ jɛ cam.  Cu lathker loc wi̱cdiɛn rɛɛk.  Cu naath ɣo̱th kuic ɛn wa̱nɔ.

1.  Ɛ ŋu mi görkɛ ɣo̱th kuic yiëër?
2.  Ɛ ŋu mi /ke̱n naath wä kuic?
3.  Ɛ ŋu mi ŋak kɛn ŋaknɔm kɛ jɛ?
4.  Mëë ci raan wä rɛɛk, cuɛ ŋa nööŋ?
5.  Ɛ ŋu mi cu rɔw ɛ lɛl mëë caa ɣɔ̱k yɔ̱a̱t yieer?
6.  Ɛ ŋu mi dualkɛ ɣɔ̱k kɛ wädiɛn yieer?
7.  Lathker bärɛ rɔw ɛmɔ kɛ ɣöö di?
8.  Ɛ ŋu mi bar naath diaal rɔ̱ kɛ jɛ?
9.  Rɔw ɛmɔ, ɛ ŋa mi cu jɛ näk?
 
T



Tuŋ

Mëë dan wut kɛl cɛ cuuc ɛlɔ̱ŋ kɛ gör tuɔ̱ɔ̱ŋ.  Mëë cɛ wi̱cdɛ car, cuɛ jiɛn.  Cuɛ wä wi̱c mi na̱n ɛlɔ̱ŋ kɛ gör tuɔ̱ɔ̱ŋ.  Kä jɛn go̱o̱rɛ ni tuŋ mök.  Wecdiɛn thilɛ jɛ mo̱k.  Kɛ kuic ɛmɔ, cuɛ jɛ car ɛn ɣöö bɛ wä gör wi̱c dɔ̱diɛn.
Mëë cɛ tɛth piny, cuɛ macdɛ kɛnɛ mutdɛ ka̱n.  Cuɛ ja̱l ɛlɔ̱ŋ.  Cuɛ te kɛ ni̱n da̱ŋ rɛw däär ɔ a mäni mëë cɛ cop wi̱c in wëë thi̱n.  Kɛ bakdɛ, cuɛ wä kak kɛnɛ wut dɔ̱diɛn.  Cukɛ wä thok ruɔ̱ɔ̱p mi na̱n ɛlɔ̱ŋ.  Cukɛ ruɔ̱p da̱ŋ rɛw bäl.  Cukɛ cop ruup ɛmɔ.
Ɛn gua̱a̱th ɛmɔ cukɛ mo̱k nɛn thaar jiaath cuŋä.  Cukɛ wä thi̱n kɛ mua̱lmua̱l, a mäni mëë cikɛ cop kutdɛ.  Mëë cikɛ rɔ̱diɛn ka̱p mua̱a̱l, cu mo̱k kɛ nɛn.  Kä ni ɛn gua̱a̱th ɛmɔ, cuɛ mo̱k bär.  Cua ba̱r mi rap.  Cu mo̱k ɛ ba̱n kɛ.  Mëë ɛ kɛn i bar kɛ rɔ̱, cua gua̱n maac cop ɛ mo̱k kä cuɛ jɛ boŋ. Cu macdɛ wä pɛn gua̱a̱th mi na̱n kɛ jɛ.
Cukɛ ku rɔ̱y kɛnɛ mo̱k.  Wut in jälkɛ kɛɛl cɛ rɔɔdɛ bar.  Cuɛ wä kɔt ni wi̱c jiaath.  Cu wut ɛmɔ jɛ cɔl kɛ ɣöö bɛ mac be̱n kuany.  Lo̱kɛ be̱n.  Kä jɛn bä /cɛ riŋ wi̱c kɛ ɣöö de̱e̱ ɛ naath wä cɔl ti dëë wut ɛmɛ be̱n luäk.  Dualɛ.  Ɛ jɛn i bi mo̱k dɔ̱diɛn ɛ wä päth dup.
Cu wut ɛmɔ ku rɔ̱y kɛnɛ mo̱k a mäni mëë cɛ cop gua̱a̱th maacdɛ.  Cuɛ macdɛ kuany tɔ̱ɔ̱cä, kä cuɛ jɛ wäk.  Thilɛ dɔw mi cɛ jek thi̱n.  Tëë dɛy lɛtä.
Mëë ci mo̱k rɔ yuɔth jɔk, cuɛ dɔw kɛl guath rɛy läkädɛ.  Cuɛ jɛ la̱th rɛy maac tɔ̱ɔ̱cä.  Ɛn gua̱a̱th ɛmɔ, mëë ci mo̱k ɛ nɛn tëë wany wany, cuɛ be̱n kɛ thuɔr mi di̱i̱t.  Cuɛ be̱n cuɔ̱ŋ wi̱c ran kä dɔnyɛ raan.  Cu wut ɛmɔ macdɛ par ɛ gɔa, kä cuɛ jɛ pa̱a̱r kɛ kaw mök.  Cuɛ jɛ bär ni lɔcdɛ kä cuɛ jɛ näk.
Cuɛ rɔ jiɛc, kä cuɛ nyuur kɛ gua̱a̱th mi bäär.  Mëë cɛ yieykɛ je̱k, cuɛ macdɛ ka̱n kä cuɛ wä wi̱c.
Mëë ci wut in dɔ̱diɛn in dan ɛ nɛn wee wi̱c, cuɛ be̱n piny wi̱c jiaath kä cuɛ riŋ kɔɔr ɛ.  Cukɛ cop wi̱c kä cuɛ naath jiök i “Cä mo̱k näk.  Baa yɛ wä nyuɔ̱th gua̱a̱th ɛ wut ɛmɛ.”  Cu naath wä kä cua mo̱k wä nööŋ wi̱c.
Mëë ci naath cop, cuɛ wee, “Ɣän göörä ni tuɔ̱ŋkɛ.  Thilɛ mi dɔ̱diɛn.  Kä yɛn, /cuarɛ wut ɛmɔ moc ri̱ŋ kɛ ɣöö cɛ ɣä pa̱l näk mök kä rɔa.”
Cuɛ tuɔ̱ŋkɛ ka̱n kä cuɛ wä wicdiɛn.

1.  Wut ɛmɔ wee wic mi na̱n kɛ ŋu?
2.  Wut ɛmɔ go̱rɛ ni tuŋ ŋukä?
3.  Cu wut ɛmɔ tëë ni̱n da̱ŋ di?
4.  Mëë cɛ mo̱k nɛn, cuɛ jɛ bär idi?
5.  Ɛ ŋu mi cu tuɔk kä wut mëë ci mo̱k ɛ boŋ?
6.  Cu wut in jälkɛ kɛɛl wä ni?
7.  Mëë cɛ cop gua̱a̱th maacdɛ, cuɛ ŋu lɛl?
8.  Mëë ci mo̱k rɔ yuth, cuɛ ŋu lɛl bä?
9.  Mëë cɛ raan nɛn tëë wanywany, cuɛ ŋu lɛl?
10.  Mëë cɛ mo̱k bär, cu mo̱k tee di?
11.  Ɛ ŋu mi dakkɛ wut i dɔ̱ŋ ɛmɔ?
 
Th



Thɔ̱l

Thɔ̱l ɛ duɔ̱ɔ̱r mi jiääk mi la jäl ɛ gɔ̱lgɔ̱l rɛy juaacni.  Jɛn tëë kɛ thiek mi bɛcbɛc.  Thilɛ jɛ ciaŋ mi com ɛpuc.  Thɔ̱l mi cɛ raan kac, /cɛ je̱k ni gɔy.  La bɛcɛ kɛ gua̱a̱th mi bäär ɛlɔ̱ŋ pa̱ny.
Tëë kɛ nɛy ti ŋa̱thkɛ thɔ̱l ɛlɔ̱ŋ, kä kuic kɛn ɛ i ɛ mi jiääk, ɛn thɔ̱l.  La kɛn a buk yaŋ, kä palkɛ jɛ bä i ɛ kuoth.
Cäŋ kɛl ci gat mi tɔt duɔth thok duëël jɛn kä rɔadɛ.  Ci man wä kuɛr kɛ tɔɔŋ ti bi be̱n thaal kɛ jɛ.  Mëë ci ciek in la man gatä be̱n jɔk kueny tɔɔŋ, cuɛ thɔ̱l be̱n je̱k te kut gatdɛ.  Kä kuic gat ɣöö tëë kɛ thɔ̱l mi te kutdɛ, kɛ ɣöö ɛ gat mi tɔt ɛlɔ̱ŋ.  Min ci man ɛ nɛn, cuɛ gat wä woc kut thɔ̱a̱l, kä /ke̱nɛ jɛ näk bä kɛ ɣöö cɛ gatdɛ päl.  Cikɛ wee i “Ɛ kuoth.”
Kɛ cäŋ mi dɔ̱diɛn cu thɔ̱l rɔ nyɔk kɛ be̱n kɛ gɔaar duëël.  /Ke̱n ciek ɛmɔ jɛ nɛn kɛ ɣöö col duel, thil mac.  Ciek ɛmɔ cɛ thɔ̱l thiap kɛ tetdɛ.  Ɛ jɛn i ŋapɛ kuak wi̱c jiöŋ.  Cuɛ tet caamdɛ kac kɛ kac mi jiääk ɛlɔ̱ŋ.  Kä cuɛ bɛc kɛ pe̱k mi bäär.  /Ke̱nɛ ŋɔal gɔaa, cu mäni mëë ci ciek ɛmɔ tetdɛ tööl.
Tämɛ ci ciek duɔth kɛ tet kɛl jɛn kä rɔadɛ.  Ci cɔw ciek ɛmɔ lɔcdɛ jiath ɛlɔ̱ŋ kɛ riɛk mi ci tuɔk kä ciekdɛ.
Wut ɛmɔ kɛnɛ ciekdɛ /ke̱nkɛ thɔ̱l nyɔk kɛ ŋa̱th.  Cukɛ dɔw mi ci kɛn ɛ buɔk kuoth thɔ̱a̱a̱l wä kɔak kɛ ɣöö bikɛ wäl thɔ̱a̱a̱l kɔk kɛ kuic kä mi bi lɛ tuɔk kä thɔ̱l.
Lualdi̱t tëë kɛ wäl mi bumbum.  Mi /ciɛ duel wa̱l mi di̱i̱t, /cɛ de̱e̱ je̱k ni gɔy.  Naath ti ŋuan nhɔk kɛn ɣöö bikɛ juaac ti thia̱k kɛ ciëŋ yiac dɔɔr kɛ ɣöö bi cieŋ duɔth kɛ puath, kɛ ɣöö bi thɔ̱l dual kɛ be̱n.  Kɛn muɔl la nhɔkkɛ ni gua̱a̱th mi tee kɛ juaac kɛ ɣöö /caa kɛ bi nɛn ɛ naath.
Mëë dan tëë kɛ wut mi cɔal i Kuaccuɔr.  Jɛn a raan nɛɛni ti bo̱o̱r.  Kuaccuɔr lo̱kɛ thɔ̱l kɛ lo̱k mi di̱i̱t.  Cäŋ kɛl ci thɔ̱l mi cɔal i göör wä dueel manpalɛɛknikɛ.  Mëë cɛ ɛ liŋ kä läätdɛ i “Thɔ̱l a dueel,” cuɛ käny raar kɛ macdɛ.  Cu thɔ̱l ɛmɔ wä, wee rɛy juaacni, ka /ke̱n Kuaccuɔr ɛ nhɔk.  Cuɛ jɛ bär kɛ macdɛ.  Cu thɔ̱l ɛmɔ nuɔɔr a baa tup.  /Ke̱n thɔ̱l mi dɔ̱diɛn rɔɔdɛ nyɔk kɛ be̱n dueel manpalɛɛkni Kuaccuɔr kɛ ruɔ̱n ɛmɔ kɛɛliw.
Nɛy tin ci ŋɔak ŋa̱c thilɛ kɛ riɛk, kɛ ɣöö thilɛ guäyni tin ŋa̱thkɛ.  Mi cikɛ thɔ̱l je̱k, bi kɛn ɛ näk.  Ci nɛy ti ŋuan ɛ ŋäth ɛn ɣöö /ci mi la naath a cam de̱e̱ a Kuoth.

1.  Thɔ̱l jiääkdɛ ɛ ŋu rɛy ciɛŋädɛ?
2.  Ɛ ŋu mi ŋääth ciek ɛmɔ jɛ thɔ̱l kɛɛ nhiam?
3.  Kɛ kɔr ɛ ci ŋu tuɔk kä ciek?
4.  Ci ŋu tëë di kä cɔw ciek ɛmɔ?
5.  Kuaccuɔr cɛ ŋu bär kɛ macdɛ?
6.  Ɛ ŋu nhɔk naath ɣöö bikɛ juaac yiac dɔɔr kɛ jɛ mɔ?
7.  Ɛ ŋu mi ci naath ɛ je̱k kɛ kuic kä mi näk naath?
 
U



Wut

Mëë dan tëë kɛ wut mi kuäär mi di̱i̱t.  Wut ɛmɔ ɛ kuäär mi nhɔk naath diaal ɛ.  Kä jɛn bä /cɛ naath ciɛŋ ɛ jiäk.  Mi ci raan duɔ̱ɔ̱r dui̱r, la jɛ a ruec ɛ ruac mi bumbum, kä bɛ jɛ com a gɔaa.
Wut ɛ kuäär ɛmɔ, tëë kɛ gatdɛ mi jiääk ɛlɔ̱ŋ.  Cäŋ kɛl ci gatdɛ jɛ jiök, “Gua̱a̱, mɔ ci dɔŋ ɔ, ɣän bä kuääru ka̱n.”
Cu gua̱n ɛ jiök, kɛ ɣöö ɛ wut mi te kɛ päl lɔac piny, “Bä jɛ ka̱m ji̱ a ci mia̱ göörä ni nööŋ ɣä.”
Cu gatdɛ jɛ thiec, “Kä ɛ ŋu go̱o̱ri mɔ i dëë nöŋ ji̱?”
Cu gua̱n jɛ jiök, “Ɣän bä jɛ la̱r ji̱ irun kɛ runwaŋ.”
Bakädɛ, cuɛ gatdɛ cɔl.  “Ma̱a̱, ɣän göörä dɔw kuac mi ka̱pkɛ ni jɛ a /ke̱n li̱w.  Bi dɔw kuac ɛmɔ wä käp kä bi ji̱n ɛ nöŋ ɣä, kɛ ɣöö bä kuäär ɛmɛ cu ka̱m ji̱.”
Cu gatdɛ jiɛn.  Mëë cɛ cop ruup mi di̱i̱t, cuɛ kuac mi di̱i̱t nɛn kä cuɛ jɛ päl.  Cuɛ rɔɔdɛ nyɔk kɛ wä nhiam kä mi tɔt.  Kɛ gua̱a̱th mi tɔt, cuɛ kuac mi di̱i̱t nɛn jäälɛ dɛɛykɛ da̱ŋ rɛw ti ci cuath ɛlɔ̱ŋ.  Cu gat wutkä mɔmɔ jɛ ŋuɔ̱k kuac kɛnɛ dɛɛykɛ.  Mëë ci kuac ɛ nɛn bëë, cuɛ ŋɛny ɛlɔ̱ŋ.  Kä cu gat wutä mɔmɔ, rɔ ka̱p cuɔ̱ŋ.
Ɛn guäth ɛmɔ, ci gua̱n naath lɔ̱ jäk kä kɔɔr ɛ.  Ɛn wanɔ, jäl naath a na̱n kɛ jɛ.  Guickɛ ni mɔ baa lät kä jɛ mɔ ɛ kuac.  Mëë ci naath kuac nɛn cɛ ŋɛny ɛlɔ̱ŋ, cu naath rɔ̱diɛn yuɔ̱th kä mi tɔt.
Mëë ci kuac rɔ ka̱p cuɔ̱ŋ, cu gat wutä mɔmɔ rɔ win kɛ jɔkdɛ i bɛ dɔw wä käp kɔɔr man.  Mëë ɛ jɛn i käpɛ dɔw kuac, cu kuac rɔ yor taarä kä cuɛ gat wutä mɔmɔ käp.  Kä ni ɛn gua̱a̱th ɛmɔ, cu naath käny.  Kä cua dho̱o̱l ɛmɔ luäk.  Cua jɛ nööŋ wi̱c.  Cua buɔ̱ɔ̱tkɛ moc kɛ wäl ɛ gua̱n.  Mëë ci buɔ̱ɔ̱tkɛ gɔw, cu gua̱n ɛ cɔl.
Mëë cɛ be̱n, cu gua̱n ɛ thie̱c, “Ma̱a̱, ka̱p dɔa kuac tëë di?”
Cu gatdɛ jɛ jiök, “Gua̱a̱di̱i̱n, bɛcɛ ɛlɔ̱ŋ.”
Cu gua̱n ɛ jiök, “Kä ka̱p kuäärä bä a /caa ji̱ kuany kɛ tët, bɛcɛ cetɛ ni kɛ ka̱p dɔa kuac.  Kɛ kuic ɛmɔ kuäär ɛ mi bumbum ɛlɔ̱ŋ.  La ji̱n a kuäär a caa ji̱ kuany ɛ nɛyku diaal.”
“Ɛ ɣöö ɛ ɣän guur, dëë ji̱ näk.  Ɛ jɛn cä ji̱ päl.  Cu ɛ met nyök.”

1.  Kuäär ɛmɔ ɛ wut mi tee di?
2.  Ɛ ŋu mi cu gatdɛ jɛ la̱r ɛ?
3.  Kuäär cuɛ gatdɛ jiök idi?
4.  Cu gat kua̱r ɛmɔ wä ni?
5.  Ɛ ŋu mi go̱r gat kua̱r ɛ dɔw kuac?
6.  Ɛ ŋu mi jäk kuäär naath kɔɔr gatdɛ?
7.  Mëë ɛ jɛn i käpɛ dɔw, cu kuac ɛ lɛl di?
8.  Mëë ci gua̱n ɛ cɔl, cuɛ jɛ jiök idi?
9.  Ɛ ŋu mi pälɛ jɛ?
 
W



Wan

Wan ɛ le̱y mi tɔt mi pɛlpɛl.  Kä cet ciaaŋdɛ kɛ jio̱k.  Wan tëë kɛ ca̱a̱p ti nyin ŋuan.  Mi caa mam kɛ je̱k, bɛ rɔ cäp cie cɛ li̱w, kä gulɛ pɛl ni rɔɔdɛ.  Jɛn ɛ cue̱r mi di̱i̱t mi mat pɛl kɛnɛ kuël.  La manytapni nath a kualɛ kɛnɛ manpalɛɛkni bä.
Cäŋ kɛl ci Nyamal kɛnɛ Nyabigɔa wan je̱k rɛy kakädiɛn.  Jɛn la manytapni a camɛ ni ciaŋ.  Ci kɛn ɛ wä la̱r gua̱ndiɛn cie̱ŋ.  Mëë cɛ ɛ guic, cɛ wi̱cdɛ car kɛ mi bɛ je̱k wan.
Cɛ nyiekɛ jiök i “Wan nhɔkɛ thɔ̱a̱a̱r ɛlɔ̱ŋ.  Mi bi kɔn thɔ̱a̱a̱r ti tɔt la̱th rɛy kal mi ca la̱t ɛ gɔaa, kä te tha̱a̱ŋkiɛn raar thok kal, bɛ kɛ nɛn.  Kä mi te duɔthkiɛn rɛy kal, bɛ kɛ nɛn mi bɛ tin te raar thuk kɛ mi̱eth.”
Kä caa gua̱ndiɛn kuɔ̱m piny gekä kal kɛ juaac, kɛ ɣöö mi wä wan wä rɛy kal, bɛ ɛ cu ŋak thi̱n.  Kä jɛn pɛlɛ.  Cɛ lar i “/Ka̱n thɔ̱a̱a̱r ti te piny baŋ, kä /ka̱n gek kal mi ci thia̱ŋ kɛ juaac met nɛn a thil gua̱ndiɛn.  Nɔmɔ cɛ ɣä dhal, ɣän wan.”
Cuɛ jäl ni kɛ gua̱a̱th mi na̱n.  Cɛ ŋa̱c i ɛ ca̱p mi caa la̱t kɛ kuicdɛ.  Kɛ gua̱a̱th in ruacɛ ɛn wan jɛn kä rɔa, ci wut ɛmɔ jɛ liŋ.  Cɛ ɛ ŋa̱c i ci wan ɛ mir, ɛn ca̱p ɛmɔ.  Ŋäcɛ jɛ ɛn ɣöö görkɛ jɛ kɛ gör mi di̱i̱t.
Cäŋ kɛl caa ca̱p mi dɔ̱ŋ car mi de̱e̱ ɛ je̱k wan.  Ci raan wä yieer kɛ ɣöö la wan a wä gör kɛ ŋuɔ̱ɔ̱th rɛc thok yiëër.  Ci raan ku lɔk cet kɛ ŋuɔ̱th.  Cu wan dhokyɔ̱l guic ni jɛ.  Cuɛ lar i “Ɣän la nhɔakä ni ŋuɔ̱th mi la ji̱thdɛ a tɛl.”
Cu ram in dan ɛ liŋ, cuɛ ji̱thdɛ tɛl.  Cu wan ku dɔl ni jɛ,  kɛ ɣöö cɛ ɛ ŋa̱c i ɛ pɛl ɛn nɔmɔ.  Thilɛ rec mi ci met lɔk a bɛ rɔ bay.  Cɛ ɛ ŋa̱c i görkɛ jɛ kɛ gör mi di̱i̱t.
Wan ɛ le̱y mi pɛlpɛl ɛlɔ̱ŋ.  Cäŋ kɛl cɛ närɛ ni yak kuacliɛth jiök i “Baa böt näk cie̱ŋda irun.”
Kä ci yak ɛ lar i “Bä kulɛ wä idi, gat nyimaar?”
Cu wan ɛ jiök i “Bi̱i̱ yian rɛy tɔɔŋ gekä kal.  Bä ji̱ ku la wä kuël ri̱ŋ.”
Cu yak ca̱p ɛmɔ nhɔk.  Cu wan ɛ yian rɛy tɔɔŋ.  Cuɛ ri̱ŋ ku nööŋ kɛl kɛɛli.  Cɛ ŋɔ̱a̱ŋ, ci yak guɛk roc.  Thie̱c wan guɛk kä /cɛ jɛ ŋun.  Cu wan ɛ go̱r i bɛ närɛ moc ca̱p mi jiäk.  Cuɛ man jiök i “Tɔɔŋ tɔ̱tɔ̱ tekɛ kɛ jiɛth.  Moc rɔɔdu kɛ lɛk, bi̱ jiɛthkiɛn dua̱c raar.”
Cu man lɛk ka̱n.  Cuɛ yɔ̱t kä rɛɛw, bit yak.  Kä kɛ diɔ̱kdiɛn cu yak yɔ̱a̱t mi di̱i̱t je̱k mi ci jacni juɔlɛ a cɛ to̱l.  Ci näär wan rɔ bar kɛ wuɔ̱r kɛ ciök diɔ̱k kɛ lɔc jiääk mi di̱i̱t ɛlɔ̱ŋ.
Cäŋ kɛl cɛ wan wä je̱k camɛ tuar, kä tuar limɛ ɛ lim.  Min ci wan ɛ nɛn i go̱r yak näkdɛ, cɛ wi̱cdɛ car kɛ ca̱p.  Cu näärɛ wee, “Ji̱n gat nyimaar, bi kulɛ wä ni walɛ?”
Ci wan ɛ jiök, “Kɔn ni nɛmɛ met, näärran. Bi̱ ɣä kulɛ näk.”
Cu yak wee, “Ɣɔ̱ɔ̱.  Ŋun ɛ.”
Cu wan ɛ ka̱m ɛ.  Cuɛ wee, “Gat nyimaar, je̱ki̱ jɛ nikä?”
Cu wan ɛ lar i “/Cä bi nyoth kɛ kɛn tin la näki̱ ɣä.”        
Ci yak ɛ  jiök i “/Ci ɣän i̱ bi lɛ näk mi bi̱ ɣä nyuɔ̱th ca̱pdɛ.”
Cuɛ wee “Ɣɔɔ.  Gör rɛy ruɔ̱ɔ̱p mi bi̱ lo̱o̱k tuar mi di̱i̱t jek.  A ji̱ kua yiɛn kä thi̱n kɛ dep kɛ ɣöö /ci̱ bi pɛɛn.”

1.  Wan ɛ le̱y mi cet ciaaŋdɛ kɛ ŋu?
2.  Cäŋ kɛl ci Nyamal kɛnɛ Nyabigɔa ŋu jek rɛy kakädiɛn?
3.  Mi caa mam kɛ jek, bi wan rɔ cäp cie cɛ te di?
4.  Kɛ ŋuuni la kualɛ tɔ̱ kä naath?
5.  Ɛ ŋu dual kɛ jɛ mɔ?
6.  Wan cɛ yak jiök i bi ŋu te di cie̱ŋdiɛn?
7.  Ɛ ŋu ci man wan ɛ lät kä yak ɔ?
8.  Wan cɛ yak pɛl idi?
 
Y



Yaŋ

Yaŋ tëë kɛ naath kɛl ni wal, kä jɛn ɛ le̱y.  Duŋdɛ ɣöö caa ŋiec kɛ ɣöö bɛ cieŋ rɛy nath.
Tha̱a̱ŋ gua̱a̱thni la tekɛ yaŋ mi kuiny mi lo̱k ŋa̱c kä /caa yiɛn bä.  Yaŋ ɛmɔ la jɛ a muɔc kɛ ca̱a̱p ti̱ ŋuan.  Mi lo̱kɛ yiën, baa buk kɛ puɔ̱k ni ciaŋ, kä baa gɔl ɛ tɔŋ kɛ ɣöö /ci luaŋ ɛ bi jut.  Bɛ cuɔ̱ŋ kut tuɔl mäni mi ci ŋa̱cdɛ be̱n.  Ci lɔc yaaŋ ɛmɔ gɔaa kɛ ɣöö caa gɔl ɛ tɔŋ kä la jɛ a buɔ̱kɛ bä.
“Cɛ ŋa̱c nhɔk ɛn walɛ, Madi̱i̱n.”  Ruac ɛmɔ lar ɛ Jak.
Ci Man Jaak ɛ lar i “Gɔa ni jɛn, gatdä.  Mi cɛ ŋa̱c lo̱k ɛn walɛ, de̱e̱ gaat tin tɔatni ciaŋdiɛn bɛc ɛlɔ̱ŋ kɛ ɣöö cak yaaŋ kɛ kɛn mi̱th ti gɔw kɛ gaat rɛy rööl kɛɛliw.  Thilɛ gua̱a̱th kɛl.”
Gat mi rɔamkɛ kɛ cak /cɛ dee pa̱a̱r kɛ gat mi rɔamkɛ kɛ kuän baaŋ a thil cak.  Cak la kɛn gaat a pith kä dho̱kkɛ bä.  /Cikɛ de̱e̱ pa̱a̱r kɛ gaat kuan.  La duŋdiɛn ɛ buɔ̱m cɔwni kä piethdiɛn ɛ dɛtdɛt.  La kɛn a tuil ɛlɔ̱ŋ, /cikɛ ŋɔal ɛ pith.
Kä ɛ duɔ̱ɔ̱r mi gɔa kä ŋɔak diaal wi̱c, naath nhɔkɛ yaŋ.  Thilɛ mi de̱e̱ jɛ cop kä ŋɔak kɔ̱kiɛn.  Yaŋ luäkɛ naath kä ti diaal.
Ci Man Jaak ɛ lar, “Bä yɛ la̱t tin la yaŋ kɛ a luäk naath walɛ.  Cak yaaŋ la gaat ti ŋotkɛ kuɛɛ a piɛthkɛ.  Kä la kɔn ri̱ŋdɛ a cam bä.  Kä tɔ̱ɔ̱c naath kɛ ko̱lɛ.  Kä tha̱a̱ŋ gua̱a̱thni la ko̱lɛ a la̱t kɛ wa̱a̱ri bä.  Kä mi ci raan tekɛ riɛk mi cie ŋua̱l, de̱e̱ raan yaaŋdɛ wä kɔak kɛ ɣöö bɛ ŋua̱lɛ ɛmɔ be̱n thuk puɔ̱nydɛ kɛ yio̱w.  Kä mi ɛ duer mi lot ni yaŋ kä ba yaŋ ɛmɔ ka̱n, bi riɛk ɛmɔ thuɔ̱k.”
Man Jaak tëë kɛ yaŋ mi lär ɛlɔ̱ŋ.  Jɛn ɛn yaŋ ɛmɔ la jɛ a ŋa̱ckɛ kɛ jɛndɛl mi di̱i̱t ɛlɔ̱ŋ, kä bɛ kɛ thia̱ŋ a bɛ te ŋɛpŋɛp.  Bi gaatkɛ rueeth kɛ rotoli da̱ŋ dhieec.  Duɔthdiɛn bɛ kɛ wä kɔak a bikɛ yio̱w ti ŋuan wä nööŋ.  Yio̱w tɔ̱tɔ̱ baa kɛ dol mäni mi cikɛ cop kä pe̱k mi bi nyin ciëŋ diaal luäŋ kɛ kök.
Cäŋ kɛl ci yaŋ ɛmɔ jäny jɔ̱ɔ̱r.  Ci Jak wä gör gua̱a̱th in la yaŋ a wä laak thi̱n.  /Ke̱nɛ jɛ wä jek thi̱n bä.
Ci Man Jaak thiec, “Kä dɔwdɛ a ni?”
Ci gatdɛ jɛ loc, “Thilɛ jɛ bä, ɛn dɔw, Madi̱i̱n.”
Kɛ gua̱a̱th mi tɔt ci wut kɛl be̱n kɛ thok ciëŋdiɛn.  Cukɛ jɛ thie̱c i “Thilɛ yaŋ mi ci̱ röm kɛ ji̱ ɛn thɔŋ ɔ bi̱i̱ thi̱n ɔ?”
Ci wut ɛmɔ wee, “Cä raan je̱k mi ci nyuur thaar jiaath, kä läk yaŋ kɛnɛ dɔwdɛ kutdɛ.”
Ci kɛn diaal wak i “Ɛ jɛn yaaŋda.  Caa kual ɛ cuer.”
Kä ci Man Jaak wut ɛmɔ ŋa̱c bä, kɛ ɣöö ɛ ram mi ci kɔn thiek kɛ kɛ ni wal.  Cɛ luk wä lɛp kä lathkëëri, kiɛ miric.
Ci kuäär lathkëëri da̱ŋ rɛw kɛ umbaacɛ kɛl ja̱k.  Cikɛ wä kɛn da̱ŋ diɔ̱k.  Wäkɛ wut ɛ cuer ɛmɔ, go̱r kɛ yaŋ.
Mëë cikɛ cop wic mi cɔal i Ker, cikɛ thie̱c, “Thilɛ raan mi ci be̱n wicdun kɛ yaŋ mi te kɔrɛ kɛ dɔw?”
Ci wut mi te därwec ɛmɔ mi gat tuɔ̱t ɛ lar, “Ci raan be̱n thiaaŋ kɛ yaŋ kɛnɛ dɔwdɛ a cä jɛ käp.  Jɛn a thi̱n thaar gɔal.  Cä kutdɛ moc bolith mi bi jɛ gaŋ.”
Ci lathkëëri luny rɛɛk, no̱o̱ŋ kɛn yaŋ kɛnɛ ram mëë kualɛ.  Wut ɛmɔ ci riɛk mi di̱i̱t ɛ je̱k.  Patkɛ jɛ, kä kuëtkɛ jɛ kɛ wa̱a̱ri, kä piemkɛ jɛ bä.  Kɛ bakdɛ caa lukdiɛn lat.  Caa wut ɛmɔ je̱k tëë kɛ duer, kualɛ yaŋ baaŋ.
Kuäär luɔ̱k cɛ ram ɛmɔ kum kɛ päth bäkɛl kɛ karam kɛ nac mi guic tuut.  Kä cuɛ ciëŋ Man Jaak luɔ̱c yaaŋdiɛn.  Kä cu lo̱ckiɛn tɛɛth ɛlɔ̱ŋ kɛ kuäär luɔ̱k ɛmɔ.

1.  Yaŋ la cieŋɛ winith?
2.  Mi kuiny yaŋ la jɛ a lɛlkɛ idi?
3.  Ɛ ŋu nhɔk naath yaŋ kɛ jɛ mɔ?
4.  Cak la kɛn gaat a lɛl idi?
5.  Ɛ ŋu la yaŋ ɛ luäk naath ɔ?
6.  Man Jaak tëë kɛ yaŋ mi te di?
7.  Cäŋ kɛl ci yaŋ ɛmɔ jäny jɔ̱ɔ̱r, ci Jak ŋu wä la̱t?
8.  Ci lathkëëri kuääriɛn kɛ jiök idi?
9.  Kuäär luɔ̱k cɛ ram ɛmɔ kum kɛ ŋu?
10.  Man Jaak caa kɛ luɔ̱c yaaŋdiɛn?
 
Ä



Thäk

Dɛŋ kɛnɛ Jɔk cikɛ wä ra̱w kɛ thäk.  Thäk ɛmɔ ɛ thäk mi gɔa ɛlɔ̱ŋ.  Caa jɛ moc kɛ löth mi baa kuɔny, kä caa jɛ cuth tuɔ̱ŋnikɛ, kä caa jɛ moc kɛ dhuɔɔr ti ca̱a̱r.  Te kuic cuëëcdɛ kɛ luɛɛ mi bäär ɛlɔ̱ŋ, te kuic caamdɛ kɛ dhur mi ca̱r.  Thäk ci guecdɛ gɔa kɛ ɣöö thilɛ thäk mi päär kɛ jɛ rɛy thääkni diaal.  Jɛn ɛ thäk mi rial.  La Dɛŋ kɛnɛ Jɔk a wä ra̱w kɛ jɛ ni ciaŋ därwec mi cɔal i Nyirɔ̱l.
Mëë ci gati cop wi̱c cio̱o̱tkɛ, kä bi ram kɛl lɛ tuar.  Min cikɛ wec win kä diɔ̱k, caa thäkdiɛn käp ɛ nyal mi cɔal i Nyaluaak.  Cu gati luny wicdiɛn kɛ tuaari kɛnɛ ciööt.  Kɛ thiaŋ cikɛ thom naŋ wi̱c in caa thäkdiɛn käp thi̱n.  Ci ŋuɛtni diaal bie̱l kɛ tööc.  Ci nyier rɔ̱ la̱t bä.  Cikɛ rɔ̱ moc kɛ yiööth, kä cikɛ to̱ŋkiɛn tin la wä buul kɛ kɛ ka̱n.  Thom ɛmɔ caa mat ɛlɔ̱ŋ.
Ci wut kɛl mi cɔal i Lul thiec, “Bul ɛmɔ ɛ bul nyaa ŋa?”
Caa wut ɛmɔ jiök i “/Ciɛ bul nyaal.  Thäk Dɛɛŋ kɛnɛ Jɔk caa käp wärun därwec kä Nyirɔ̱l.  Tämɛ kua lɛ puɔ̱t ni thom.  /Ciɛ bul nyaal.”
Cu wut ɛmɔ wee, “Ɣɔ̱ɔ̱.  Caa jɛn.”
Mëë ci thom däk piny, ci ŋuɛtni wä kɔɔr nyieet kɛ tuaari, kɛ ram min rɛt ɛ thaar gɔaliɛn.  Kɛ ɣöö /ci nɛy diaal ɛ rɔ̱ŋ kɛ ka̱p nyieet, la ka tha̱a̱ŋ ŋuɛtni tin tekɛ baŋ.
Cäŋ kɛl ci duɔ̱ɔ̱r tuɔk kä thäk ɛmɔ kɛ ruel cet kɛ gua̱a̱th pay bärɔw.  Kɛ jɛn pay ɛmɔ tee kɛ jɔk mi la tuɔk ciökni ɣɔ̱ɔ̱k.  Jɔk ɛmɔ cɔal ɛ dät.  Ɛ mi la bakni barkak yaaŋ.  Mëë cɛ thäk in rial käp, cuɛ buut wi̱c kɛ ni̱n da̱ŋ rɛw. Thilɛ gua̱a̱th mi jäl kɛ jɛ.  Cu Gua̱n Dɛɛŋ ɛ nɛn a cɛ ciökkɛ ba̱k kɛ bäkni mi jiäk.  Ci Gua̱n Dɛɛŋ wi̱cdɛ car kɛ duɔ̱ɔ̱p mi de̱e̱ gɔa kɛ ciök tha̱a̱k ɛmɔ.
Dɛŋ cɛ gua̱n jiök i “Mëë pan ci ɣän wutni je̱k a bär kɛn mi cɛ moc kɛ dät.  Ba̱r kɛ jɛ kɛ ŋɔ̱m mi ca thokdɛ pat ɛ moth.  Kä cä jɛ liŋ lat kɛ jɛ i mi caa yaŋ bär i, bi dät jiɛn ciöknikɛ diaal.”
Ci Gua̱n Dɛɛŋ raan mi ŋäc ba̱r wä cɔl.  Mëë cɛ be̱n, cua thäk ŋuäkdɛ kuin kɛ dep, kä cu wut ɛmɔ jɛ bär kɛ ni̱n rɛw.  Cu thäk wä laak rɛy tɔ̱ɔ̱rä kɛ ɣɔ̱k kɛɛl.

1.  Ɛ ŋu ci Dɛŋ kɛnɛ Jɔk ɛ lɛl ɔ?
2.  Cikɛ ŋu la̱th ŋuäk tha̱a̱k ɛmɔ?
3.  Mëë ci gati cop wi̱c, cikɛ ŋu lɛl?
4.  Ɛ ŋa ci thie̱c ɔ kɛ kuic buɔ̱l ɛmɔ?
5.  Ɛ wec in mith ci Dɛŋ kɛnɛ Jɔk wä ra̱w thi̱n ɔ?
6.  Mëë ci thom däk piny, ci ŋuɛtni wä ni?
7.  Ɛ ŋu ci tuɔk kä thäk ɔ?
8.  Dɛŋ cɛ gua̱n jiök idi kɛ kuic tha̱a̱k?
 
Ë




Kërkër

Kërkër ɛ le̱y kɛl mi ce̱t ta̱a̱dɛ kɛ ta̱a̱ thɔ̱a̱a̱l.  Kä jɛn la ciɛŋɛ ni gɔaar luaak kiɛ gɔaar duëël.  Tëë kɛ biɛl mi kernyaŋä min kua lɛ cɔl ni jɛ kërkër.
Tëë kɛ kërkër mi cɔali kërkër thɔ̱a̱a̱l.  Ɛn kërkër ɛmɔ mi cɛ pɛn kä duɔ̱ɔ̱r kä tin dëë cam, la jɛ a yia̱kɛ, kɛ ɣöö carkɛ jɛ min ce̱t ta̱a̱dɛ kɛ ta̱a̱ thɔ̱a̱a̱l, kä dɔ̱ŋ derɛ naath yi̱k luɛŋ.  Kä mi ɛ pi̱w cɛ pɛn thi̱n ɔ, la kɛ a yia̱kɛ. Thilɛ ram mi dëë kɛ math.
Kä la camɛ ni luaŋ.  Mɔ cɛ luaŋ nɛn ɔ, la te ni wi̱cdɛ ɛ luɛtluɛt inɛ.  Kä bi lɛpdɛ cu te bilbil, kɛ ɣöö /ci luaŋ rɔ bi lɛ bar.  Kä ɛn kërkër cäŋɛ ni min la buaath naath ɛ näk, /ka̱n jɛ met cam kɛ kui buath, kɛ ɣöö dɔ̱ŋ derɛ naath yi̱k luɛŋ.

1.  Kërkër la ciɛŋɛ ni winith?
2.  Ɛ ŋu /ca mathkɛ pi̱ ti ci kërkër pɛn thi̱n ɔ?
3.  Kä mi cɛ luaŋ nɛn, ɛ ŋu la lɛɛlɛ mɔ?
4.  Dëë kërkër cam mi ci buɔth naath näk?
5.  Kä ɛ ŋu cäät kɛ kërkër ɔ?
 
Ɛ



Kuɛɛt

Kuɛɛt la ciɛŋɛ ni rɛy pi̱i̱ni.  Jɛn cet ɛ kɛ rec, duŋdɛ ɣöö tëë kɛ ciök da̱ŋ ŋuaan cetɛ kɛ le̱e̱y tin te raar.
Kuɛɛt di̱t ciaŋdɛ kɛ tɔ̱ɔ̱r kɛ ɣöö /cɛ de̱e̱ te gua̱a̱th mi tekɛ luŋ, kɛ ɣöö thilɛ gua̱a̱th mi dee ɛ toŋkɛ tɛt piny thi̱n.  Kuɛt la kɛn rɔ̱diɛn a wät piny rɛy tɔ̱ɔ̱rä mi te buɔ̱r kɛnɛ po̱o̱n kɛ tuytuy.  Bikɛ te piny ɛn thɔ̱ŋɔ.  Thilɛ ram ŋäcɛ i tekɛ mi̱th ti te piny rɛy tɔ̱ari diaal.
Bi kɛn ku di̱eth, kä gua̱a̱th di̱ethädiɛn ɛ pay dhieec, mi ci kuɛɛt mi buur jek.  Kɛ jɛn gua̱a̱th ɛmɔ de̱e̱ ji̱n ɛ jek i thilɛ toŋ ti te jicdɛ, kɛ ɣöö cikɛ thuɔ̱k kɛ di̱eth.
Dhɔ̱ɔ̱l nhɔk kɛn kuɛɛt ɛlɔ̱ŋ.  Kɛ pay diɔ̱k a mäni pay ŋuaan, ɛ jɛn gua̱a̱th mi la dhɔɔl kuɛt a go̱o̱r kɛ jɛ rɛy tɔ̱a̱ri.  Bikɛ mac ka̱n wi̱c kɛ ɣöö bi kɛn tɔ̱ɔ̱r cua̱th kɛ ɣöö bi kuɛt jɔɔc rɛy waŋä.  Kä kuɛɛt mi cɛ mac je̱k kɛ puɔ̱nydɛ, la jɛn a riŋ ni raar rɛy bolä.  Bikɛ ku wur rɛy maac, riŋkɛ thɔ̱ŋɔ, ɛ mac.  Bikɛ ŋɔ̱a̱ŋ a bi ciökiɛn waaŋ.  Bɛ cua jɛn lia̱a̱diɛn, kɛn kuɛt.
Bi dhɔɔl kɛ ku be̱n kuany.  Te ramɔ ni kɛ jiɛn rɛw ti cɛ duɔl gua̱a̱th kɛl a gɔaa.  Kä bikɛ rɔ̱ tiec kut pi̱i̱ni kɛ ɣöö bikɛ kuɛtkiɛn wä bul thi̱n kä wäkɛ maath bä.
Bi kɛn ŋa̱a̱ri ti ŋuan ku la̱t.  Bo̱o̱kɛ kɛ muɔ̱n kä yie̱thkɛ kɛ to̱ŋ kɛɛt, dhɔɔl pëëkɔ kɛnɛ dhɔɔl pe̱k in dɔŋ.  Bikɛ ku te thi̱n mäni mi ci cäŋ kony.
Kɛ gua̱a̱th thaa bärɔw, bikɛ ku be̱n wi̱c, kiɛtkɛ diit ŋa̱a̱rikiɛn, kä kuethkɛ kamnikiɛn.  Thilɛ mi riɛk kɛ kɛ bä kɛ ɣöö cikɛ ria̱ŋ kɛ kuɛt.  Thilɛ dɛy ɣɔ̱ɔ̱k ti yien kɛn kɛ.  Mey thilɛ yien deet kɛnɛ dɛy, jäl mɔ kɛ ja̱lɛ.  Thilɛ ram mi riɛk kɛ kɛ.
Kɛ ɣöö tɔ̱ɔ̱r ɛ tɔ̱ɔ̱r mi di̱i̱t ɛlɔ̱ŋ, la ɣɔ̱k a wä laak kuic kɛl, kä bi dɛykiɛn wä kuic in dɔ̱diɛn.  Kɛ thiaŋ, bi dɛy tɔ̱ wä thaar gɔaliɛn, bi dɛy tɔ̱ wä thaar gɔaliɛn.  Baa dho̱li ti nyin tiɛni ku jiök ɛ gua̱ni i “Yianɛ dɛy ɣɔ̱ɔ̱k, bi mani be̱n wi̱c tämɛ.”  Bi kɛn kɛ yian kɛ ɣöö ɛ jɛn la̱tdiɛn.  Thilɛ kɛ la̱t mi dɔ̱ŋ, kɛ ɣöö /ke̱nkɛ wä tɔ̱ɔ̱rä ni luäŋ kɛ kuɛɛdiɛn.
Dɛŋ ɛ dho̱o̱l mi pɛlpɛl kɛ ɣöö tëë kɛ ca̱r kɛ kuic gua̱n kɛnɛ man kɛ gaatman bä.  Dɛŋ mi cɛ kuɛtkɛ bul, /ci wi̱cdɛ bi ruec mi̱th.  Kä bɛ tha̱a̱ŋ ganman därwec nöŋ toŋ tin cɛ manikiɛn cam, kä bɛ kɛ yiɛn kɛ po̱o̱n kɛ kuic ganman.  Kä bɛ gua̱n kɛnɛ man nöŋ buɔ̱ri ti di̱t ɛlɔ̱ŋ a mäni gaat ti tɔatni bä.

1.  Kuɛɛt la cieŋɛ nikä?
2.  La kɛn toŋkiɛn a la̱th ni?
3.  Dhɔɔl la kɛn ŋu a lɛl kɛ ɣöö bikɛ kuɛt je̱k?
4.  Kuɛt mi ci mac pa̱nykiɛn cop, la kɛn ŋu a lät?
5.  Kuɛt la jɔɔckɛ ɛlɔ̱ŋ kɛ pay di?
6.  Mi ci dhɔɔl thuɔ̱k kɛ bul, bikɛ ŋu lɛl?
7.  Dɛŋ cɛ ŋu lɛl kɛ kuic gua̱n kɛnɛ man a mäni gaat tin tiɛni?
 
Ö



Löc
Löc kɛ jiɛn ti caa ŋuɔ̱k ɛ cie̱e̱k.  Kɛn la kɛ a pua̱tkɛ ɣɔ̱k luaak kɛnɛ raar.
Mi go̱r naath ɣo̱th wi̱c jɔam, la ŋuɛtni a wä jɔp kɛ löc rɛy ruɔ̱p kä bi kɛn kɛ waŋ kɛ mac juaacni.  Bi ko̱m kiɛn waaŋ kä bi kɛn kɛ nööŋ wi̱c.  Ɛn gua̱th ɛmɔ, bi ramɔ löckɛ ŋuɛk a gɔa a thil diw.
Baa löc ɣɔ̱k ti̱n ŋut moc ŋuɛk kɛl kä baa löc thääkni moc ŋuɛɛk ti nyin ŋuan.  Te ramɔ kɛ ŋuëk lɔacdɛ min la ŋuɛkɛ in löckɛ.  Ɛn ɣöö baa löc ŋuɛk tëë kɛ luɔt mi di̱i̱t kä naath ti̱n yian kɛ ɣɔ̱k.  Löc ŋuɛkɛ kɛ kɛ ɣöö /cikɛ bi puɔt ŋua̱kni ɣɔ̱ɔ̱k.  Ɛn ŋuɛk ɛmɔ la dep a la̱th kɛ thi̱n kä baa yian thi̱n kɛ yieen mi bum ɛ tet kɛ ɣöö /ci lo̱c bi puɔt kiɛ /ci lo̱c rɔ bi pot.  Kɛ kuic ɛmɔ ŋuëk löcni tëë kɛ luɔt mi di̱i̱t ɛlɔ̱ŋ rɛy nath.
Ɛŋu mi /caa thääk ŋua̱kkiɛn a nyuɔ̱ŋkɛ löc?  Mɛmɛ ɛ thiec mi thuɔ̱k mi lot rɔ kɛ luɔc.  Thäk /caa ŋuäkdɛ a nyuɔ̱ŋkɛ lo̱c kɛ kuic gua̱thni da̱ŋ rɛw:-
1.  Kɛ kuic kä ɣöö la thäk ŋuäkdɛ a moc kɛ löth, nɔmɔ la thäk ŋuäkdɛ a thiɛk  ɛlɔ̱ŋ kɛ löth kɛnɛ lo̱c in caa nyuɔŋ ŋuäkdɛ.
2.  La nuäri jɛ a guic ɛ duir mi di̱i̱t ɛn ɣöö dëë thäk ŋuäkdɛ tee löth kɛnɛ lo̱c.  /Ci ŋuɛt ɛ nhɔk ɛn ɣöö bi thäk ŋuɛɛtädɛ ŋuäkdɛ tee lo̱c kɛnɛ löth kä wëë ra̱w kɛ jɛ.  

1.  Löc la kɛ a la̱tkɛ ŋu?
2.  Ɛŋu mi la ŋuɛɛk kɛ löc?
3.  Ɛŋu mi /caa ŋuäk tha̱a̱k kɛnɛ tuut a nyuɔ̱ŋkɛ löc?
4.  Löc la kɛ a jekkɛ ni?
5.  Ɛŋu mi ciek tha̱a̱ŋkiɛn kä bär tha̱a̱ŋkiɛn?
6.  Ɛŋu mi la̱tɛ kä yaŋ?
7.  Ɛŋu mi lotɛ i baa ɣɔ̱k a muɔc kɛ löc luak?
8.  Ɛŋu mi la kap kɛ löc deet?
 














Nuer 
Alphabet Story Book

1995
 
    Ba̱ni Thuɔk Nath

	b	B	a
	c	C	ä
	d	D	a̱
	dh	Dh	e
	g	G	ë
	ɣ	Ɣ	e̱
	j	J	ɛ
	k	K	ɛ
	l	L	ɛ̈
	m	M	ɛ̱̈
	n	N	i
	nh	Nh	i̱
	ny	Ny	o
	ŋ	ɔ̱	ö
	p	P	o̱
	r	R	ɔ
	t	T	ɔ̱
	th	Th	u
	w	W
	y	Y
 
 

Ruaacni ti ɔ̱i̱eckɛ 

Dho̱li Ba̱ni





